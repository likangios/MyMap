{"id":"100573","title":"卷八","content":"<p>　　画马</p><p>　　临清崔生，家屡贫，围垣不修，每晨起。辄见一马卧露草间，黑质白章;惟尾毛不整，似火燎断者。逐去，夜又复来，不知所自。崔有好友，官于晋，欲往就之，苦无健步，遂捉马施勒乘去，嘱家人曰：&ldquo;倘有寻马者，当如以告。&rdquo;既就途，马骛驶，瞬息百里。夜不甚餤刍豆，意其病。次日，紧衔不令驰，而马蹄嘶喷沫，健怒如昨。复纵之，午已达晋。时骑入市廛，观者无不称叹。晋王闻之，以重直购之。崔恐为失者所寻，不敢售。</p><p>　　居半年，无耗，遂以八百金货于晋邸，乃自市健骡归。后王以急务，遣校尉骑赴临清。马逸，追至崔之东邻，入门，不见。索诸主人，主曾姓，实莫之睹。及入室，见壁间挂子昂画马一帧，内一匹毛色浑似，尾处为香炷所烧，始知马，画妖也。校尉难复王命，因讼曾。时崔得马资，居积盈万，自愿以直贷曾，付校尉去。曾甚德之，不知崔即当年之售主也。</p><p>　　局诈</p><p>　　某御史家人，偶立市间，有一人衣冠华好，近与攀谈。渐问主人姓字、官阀，家人并告之。其人自言：&ldquo;王姓，贵主家之内使也。&rdquo;语渐款洽，因曰：&ldquo;宦途险恶，显者皆附贵戚之门，尊主人所托何人也?&rdquo;答曰：&ldquo;无之。&rdquo;王曰：&ldquo;此所谓惜小费而忘大祸者也。&rdquo;家人曰：&ldquo;何托而可?&rdquo;王曰：&ldquo;公主待人以礼，能覆翼人。某侍郎系仆阶进。倘不惜千金贽，见公主当亦不难。&rdquo;家人喜，问其居止。便指其门户曰：&ldquo;日同巷不知耶?&rdquo;家人归告侍御。侍御喜，即张盛筵，使家人往邀王。王欣然来。筵间道公主情性及起居琐事甚悉，且言：&ldquo;非同巷之谊，即赐百金赏，不肯效牛马。&rdquo;御史益佩戴之。临别，订约，王曰：&ldquo;公但备物，仆乘间言之，旦晚当有报命。&rdquo;</p><p>　　越数日始至，骑骏马甚都，谓侍御曰：&ldquo;可速治装行。公主事大烦，投谒者踵相接，自晨及夕，不得一间。今得一间，宜急往，误则相见无期矣。&rdquo;侍御乃出兼金重币，从之去。曲折十余里，始至公主第，下骑祗候。王先持贽入。久之，出，宣言：&ldquo;公主召某御史。&rdquo;即有数人接递传呼。侍御伛偻而入，见高堂上坐丽人，姿貌如仙，服饰炳耀;侍姬皆着锦绣，罗列成行。侍御伏谒尽礼，传命赐坐檐下，金碗进茗。主略致温旨，侍御肃而退。自内传赐缎靴、貂帽。</p><p>　　既归，深德王，持刺谒谢，则门阖无人，疑其侍主未复。三日三诣，终不复见。使人询诸贵主之门，则高扉扃锢。访之居人，并言：&ldquo;此间曾无贵主。前有数人僦屋而居，今去已三日矣。&rdquo;使反命，主仆丧气而已。</p><p>　　副将军某，负资入都，将图握篆，苦无阶。一日，有裘马者谒之，自言：&ldquo;内兄为天子近侍。&rdquo;茶已，请间云：&ldquo;目下有某处将军缺，倘不吝重金，仆嘱内兄游扬圣主之前，此任可致，大力者不能夺也。&rdquo;某疑其妄。其人曰：&ldquo;此无须踟蹰。某不过欲抽小数于内兄，于将军锱铢无所望。言定如干数，署券为信。待召见后，方求实给，不效，则汝金尚在，谁从怀中而攫之耶?&rdquo;某乃喜，诺之。</p><p>　　次日复来引某去，见其内兄云：&ldquo;姓田。&rdquo;煊赫如侯家。某参谒，殊傲睨不甚为礼。其人持券向某曰：&ldquo;适与内兄议，率非万金不可，请即署尾。&rdquo;某从之。田曰：&ldquo;人心叵测，事后虑有反复。&rdquo;其人笑曰：&ldquo;兄虑之过矣。既能予之，宁不能夺之耶?且朝中将相，有愿纳交而不可得者。将军前程方远，应不丧心至此。&rdquo;某亦力矢而去。其人送之，曰：&ldquo;三日即复公命。&rdquo;</p><p>　　逾两日，日方西，数人吼奔而入，曰：&ldquo;圣上坐待矣!&rdquo;某惊甚，疾趋入朝。见天子坐殿上，爪牙森立。某拜舞已。上命赐坐，慰问殷勤，顾左右曰：&ldquo;闻某武烈非常，今见之，真将军才也!&rdquo;因曰：&ldquo;某处险要地，今以委卿，勿负朕意，侯封有日耳。&rdquo;某拜恩出。即有前日裘马者从至客邸，依券兑付而去。于是高枕待绶，日夸荣于亲友。过数日，探访之，则前缺已有人矣。大怒，忿争于兵部之堂，曰：&ldquo;某承帝简，何得授之他人?&rdquo;司马怪之。及述宠遇，半如梦境。司马怒，执下廷尉。始供其引见者之姓名，则朝中并无此人。又耗万金，始得革职而去。</p><p>　　异哉!武弁虽騃，岂朝门亦可假耶?疑其中有幻术存焉，所谓&ldquo;大盗不操矛弧&rdquo;者也。</p><p>　　嘉祥李生，善琴。偶适东郊，见工人掘土得古琴，遂以贱直得之。拭之有异光，安弦而操，清烈非常。喜极，若获拱璧，贮以锦囊，藏之密室，虽至戚不以示也。</p><p>　　邑丞程氏，新莅任，投刺谒李。李故寡交游，以其先施故，报之。过数日，又招饮，固请乃往。程为人风雅绝伦，议论潇洒，李悦焉。越日，折柬酬之，欢笑益洽。从此月夕花晨，未尝不相共也。年余，偶于丞廨中，见绣囊裹琴置几上，李便展玩。程问：&ldquo;亦谙此否?&rdquo;李曰：&ldquo;生平最好。&rdquo;程讶曰：&ldquo;知交非一日，绝技胡不一闻?&rdquo;拨炉爇沉香，请为小奏。李敬如教。程曰：&ldquo;大高手!愿献薄技，勿笑小巫也。&rdquo;遂鼓&ldquo;御风曲&rdquo;，其声泠泠，有绝世出尘之意。李更倾倒，愿师事之。自此二人以琴交，情分益笃。</p><p>　　年余，尽传其技。然程每诣李，李以常琴供之，未肯泄所藏也。一夕薄醉，丞曰：&ldquo;某新肄一曲，亦愿闻之乎?&rdquo;为奏&ldquo;湘妃&rdquo;，幽怨若泣。李亟赞之。丞曰：&ldquo;所恨无良琴;若得良琴，音调益胜。&rdquo;李欣然曰：&ldquo;仆蓄一琴，颇异凡品。今遇锺期，何敢终密?&rdquo;乃启椟负囊而出。程以袍袂拂尘，凭几再鼓，刚柔应节，工妙入神。李击节不置。丞叹曰：&ldquo;区区拙技，负此良琴。若得荆人一奏，当有一两声可听者。&rdquo;李惊曰：&ldquo;公闺中亦精之耶?&rdquo;丞笑曰：&ldquo;适此操乃传自细君者。&rdquo;李曰：&ldquo;恨在闺阁，小生不得闻耳。&rdquo;丞曰：&ldquo;我辈通家，原不以形迹相限。明日，请携琴去，当使隔帘为君奏之。&rdquo;李悦。</p><p>　　次日，抱琴而往。丞即治具欢饮。少间，将琴入，旋出即坐。俄见帘内隐隐有丽妆，顷之，香流户外。又少时，弦声细作，听之，不知何曲;但觉荡心媚骨，令人魂魄飞越。曲终便来窥帘，竟二十余绝代之姝也。丞以巨白劝(酉爵)，内复改弦为&ldquo;闲情之赋&rdquo;，李形神益惑。倾饮过醉，离席兴辞，索琴。丞曰：&ldquo;醉后防有磋跌。明日复临，当令闺人尽其所长。&rdquo;李归。次日诣之，则廨舍寂然，惟一老隶应门。问之，云：&ldquo;五更携眷去，不知何作，言往复可三日耳。&rdquo;如期往伺之，日暮，并无音耗。吏皂皆疑，白令破扃而窥其室，室尽空，惟几榻犹存耳。达之上台，并不测其何故。</p><p>　　李丧琴，寝食俱废。不远数千里访诸其家。程故楚产，三年前，捐资受嘉祥。执其姓名，询其居里，楚中并无其人。或云：&ldquo;有程道士者，善鼓琴，又传其有点金术。三年前，忽去不复见。&rdquo;疑即其人。又细审其年甲、容貌，吻合不谬。乃知道士之纳官，皆为琴也。知交年余，并不言及音律;渐而出琴，渐而献技，又渐而惑以佳丽;浸渍三年，得琴而去。道士之癖，更甚于李生也。天下之骗机多端，若道士，骗中之风雅者矣。</p><p>　　三朝元老</p><p>　　某中堂，故明相也。曾降流寇，世论非之。老归林下，享堂落成，数人直宿其中，天明，见堂上一匾云：&ldquo;三朝元老。&rdquo;一联云：&ldquo;一二三四五六七，孝弟忠信礼义廉。&rdquo;不知何时所悬。怪之，不解其义。或测之云：&ldquo;首句隐亡八，次句隐无耻也。&rdquo;</p><p>　　钟生</p><p>　　钟庆余，辽东名士，应济南乡试。闻藩邸有道士知人休咎，心向往之。二场后，至趵突泉，适相值。年六十余，须长过胸，一皤然道人也。集问灾祥者如堵，道士悉以微词授之。于众中见生，忻然握手，曰：&ldquo;君心术德行，可敬也!&rdquo;挽登阁上，屏人语，因问：&ldquo;莫欲知将来否?&rdquo;曰：&ldquo;然。&rdquo;曰：&ldquo;子福命至薄，然今科乡举可望。但荣归后，恐不复见尊堂矣。&rdquo;生至孝，闻之泣下，遂欲不试而归。道士曰：&ldquo;若过此已往，一榜亦不可得矣。&rdquo;生云：&ldquo;母死不见，且不可复为人，贵为卿相，何加焉?&rdquo;道士曰：&ldquo;某夙世与君有缘，今日必合尽力。&rdquo;乃以一丸授之曰：&ldquo;可遣人夙夜将去，服之可延七日。场毕而行，母子犹及见也。&rdquo;</p><p>　　生藏之，匆匆而出，神志丧失。因计终天有期，早归一日，则多得一日之奉养，携仆贳驴，即刻东迈。驱里许，驴忽返奔，下之不驯，控之则蹶。生无计，躁汗如雨。仆劝止之，生不听。又贳他驴，亦如之。日已衔山，莫知为计。仆又劝曰：&ldquo;明日即完场矣，何争此一朝夕乎?请即先主而行，计亦良得。&rdquo;不得已，从之。次日，草草竣事，立时遂发，不遑啜息，星驰而归。则母病绵惙，下丹药，渐就痊可。入视之，就榻泫泣。母摇首止之，执手喜曰：&ldquo;适梦之阴司，见王者颜色和霁。谓稽尔生平，无大罪恶;今念汝子纯孝，赐寿一纪。&rdquo;生亦喜。历数日，果平健如故。</p><p>　　未几，闻捷，辞母如济。因赂内监，致意道士。道士欣然出，生便伏谒。道士曰：&ldquo;君既高捷，太夫人又增寿数，此皆盛德所致。道人何力焉!&rdquo;生又讶其先知，因而拜问终身。道士云：&ldquo;君无大贵，但得耄耋足矣。君前身与我为僧侣，以石投犬，误毙一蛙，今已投生为驴。论前定数，君当横折;今孝德感神，已有解星入命，固当无恙。但夫人前世为妇不贞，数应少寡。今君以德延寿，非其所偶，恐岁后瑶台倾也。&rdquo;生恻然良久，问继室所在。答曰：&ldquo;在中州，今十四岁矣。&rdquo;临别嘱曰：&ldquo;倘遇危急，宜奔东南。&rdquo;</p><p>　　后年余，妻病果死。钟舅令于西江，母遣往省，以便途过中州，将应继室之谶。偶适一村。值临河优戏，士女甚杂。方欲整辔趋过，有一失勒牡驴，随之而行，致骡蹄趹。生回首，以鞭击驴耳，驴惊，大奔。时有王世子方六七岁，乳媪抱坐堤上;驴冲过，扈从皆不及防，挤堕河中。众大哗，欲执之。生纵骡绝驰，顿忆道士言，极力趋东南。</p><p>　　约三十余里，入一山村，有叟在门，下骑揖之。叟邀入，自言&ldquo;方姓&rdquo;，便诘所来。生叩伏在地，具以情告，叟言：&ldquo;不妨。请即寄居此间，当使徼者去。&rdquo;至晚得耗，始知为世子，叟大骇曰：&ldquo;他家可以为力。此真爱莫能助矣!&rdquo;生哀不已。叟筹思曰：&ldquo;不可为也。请过一宵，听其缓急，倘可再谋。&rdquo;生愁怖，终夜不枕。次日侦听，则已行牒讥察，收藏者弃市。叟有难色，无言而入。生疑惧，无以自安。中夜叟来，入坐便问：&ldquo;夫人年几何矣?&rdquo;生以鳏对。叟喜曰：&ldquo;吾谋济矣。&rdquo;问之，答云：&ldquo;余姊夫慕道，挂锡南山;姊又谢世。遗有孤女，从仆鞠养，亦颇慧。以奉箕帚如何?&rdquo;生喜符道士之言，而又冀亲戚密迩，可以得其周谋，曰：&ldquo;小生诚幸矣。但远方罪人，深恐贻累丈人。&rdquo;叟曰：&ldquo;此为君谋也。姊夫道术颇神，但久不与人事矣。合卺后自与甥女筹之，必合有计。&rdquo;生喜极，赘焉。</p><p>　　女十六岁，艳绝无双。生母对之欷殹尽Ｅ疲&ldquo;妾即陋，何遂遽见嫌恶?&rdquo;生谢曰：&ldquo;娘子仙人，相偶为幸。但有祸患，恐致乖违。&rdquo;因以实告。女怨曰：&ldquo;舅乃非人!此弥天之祸，不可为谋，乃不明言，而陷我于坎窞!&rdquo;生长跪曰：&ldquo;是小生以死命哀舅，舅慈悲而穷于术，知卿能生死人而肉白骨也。某诚不足称好逑，然家门幸不辱寞。倘得再生，香花供养有日耳。&rdquo;女叹曰：&ldquo;事已至此，夫复何辞?然父自削发招提，儿女之爱已绝。无已，同往哀之，恐担挫辱不浅也。&rdquo;乃一夜不寐，以毡绵厚作蔽膝，各以隐着衣底。然后唤肩舆，入南山十余里。山径拗折绝险，不复可乘。下舆，女跬步甚艰，生挽臂拽扶之，竭蹶始得上达。不远，即见山门，共坐少憩。女喘汗淫淫，粉黛交下。生见之，情不可忍，曰：&ldquo;为某事，遂使卿罹此苦!&rdquo;女愀然曰：&ldquo;恐此尚未是苦!&rdquo;困少苏，相将入兰若，礼佛而进。曲折入禅堂，见老僧趺坐，目若瞑，一僮执拂侍之。方丈中，扫除光洁;而坐前悉布沙砾，密如星宿。女不敢择，入跪其上;生亦从诸其后。僧开目一瞻，即复合去。女参曰：&ldquo;久不定省，今女已嫁，故偕婿来。&rdquo;僧久之，启视曰：&ldquo;妮子大累人!&rdquo;即不复言。夫妻跪良久，筋力俱殆，沙石将压入骨，痛不可支。又移时，乃言曰：&ldquo;将骡来未?&rdquo;女答曰：&ldquo;未。&rdquo;曰：&ldquo;夫妻即去，可速将来。&rdquo;二人拜而起，狼狈而行。</p><p>　　既归，如命，不解其意，但伏听之。过数日，相传罪人已得，伏诛讫。夫妻相庆。无何，山中遣僮来，以断杖付生云：&ldquo;代死者，此君也。&rdquo;便嘱瘗葬致祭，以解竹木之冤。生视之，断处有血痕焉。乃祝而葬之。夫妻不敢久居，星夜归辽阳。</p><p>　　鬼妻</p><p>　　泰安聂鹏云，与妻某，鱼水甚谐。妻遘疾卒，聂坐卧悲思，忽忽若失。一夕独坐，妻忽排扉入，聂惊问：&ldquo;何来?&rdquo;笑云：&ldquo;妾已鬼矣。感君悼念，哀白地下主者，聊与作幽会。&rdquo;聂喜，携就床寝，一切无异于常。从此星离月会，积有年余。聂亦不复言娶。伯叔兄弟惧堕宗主，私谋于族，劝聂鸾续，聂从之，聘于良家。然恐妻不乐，秘之。未几，吉期逼迩，鬼知其情，责之曰：&ldquo;我以君义，故冒幽冥之谴;今乃质盟不卒，锺情者固如是乎?&rdquo;聂述宗党之意，鬼终不悦，谢绝而去。聂虽怜之，而计亦得也。</p><p>　　迨合卺之夕：夫妇俱寝，鬼忽至，就床上挝新妇，大骂：&ldquo;何得占我床寝!&rdquo;新妇起，方与挡拒。聂惕然赤蹲，并无敢左右袒。无何，鸡鸣，鬼乃去。新妇疑聂妻故并未死，谓其赚己，投缳欲自缢。聂为之缅述，新妇始知为鬼。日夕复来，新妇惧避之。鬼亦不与聂寝，但以指掐肤肉;已乃对烛目怒相视，默默不语。如是数夕，聂患之。近村有良于术者，削桃为杙，钉墓四隅，其怪始绝。</p><p>　　梦狼</p><p>　　白翁，直隶人。长子甲，筮仕南服，二年无耗。适有瓜葛丁姓造谒，翁款之。丁素走无常。谈次，翁辄问以冥事，丁对语涉幻;翁不深信，但微哂之。</p><p>　　别后数日，翁方卧，见丁又来，邀与同游。从之去，入一城阙，移时，丁指一门曰：&ldquo;此间君家甥也。&rdquo;时翁有姊子为晋令，讶曰：&ldquo;乌在此?&rdquo;丁曰：&ldquo;倘不信，入便知之。&rdquo;翁入，果见甥，蝉冠豸绣坐堂上，戟幢行列，无人可通。丁曳之出，曰：&ldquo;公子衙署，去此不远，亦愿见之否?&rdquo;翁诺。少间，至一第，丁曰：&ldquo;入之。&rdquo;窥其门，见一巨狼当道，大惧不敢进。丁又曰：&ldquo;入之。&rdquo;又入一门，见堂上、堂下，坐者、卧者，皆狼也。又视墀中，白骨如山，益惧。丁乃以身翼翁而进。公子甲方自内出，见父及丁良喜。少坐，唤侍者治肴蔌。忽一巨狼，衔死人入。翁战惕而起，曰：&ldquo;此胡为者?&rdquo;甲曰：&ldquo;聊充庖厨。&rdquo;翁急止之。心怔忡不宁，辞欲出，而群狼阻道。进退方无所主，忽见诸狼纷然嗥避，或窜床下，或伏几底。错愕不解其故，俄有两金甲猛士努目入，出黑索索甲。甲扑地化为虎，牙齿巉巉，一人出利剑，欲枭其首。一人曰：&ldquo;且勿，且勿，此明年四月间事，不如姑敲齿去。&rdquo;乃出巨锤锤齿，齿零落堕地。虎大吼，声震山岳。翁大惧，忽醒，乃知其梦。心异之，遣人招丁，丁辞不至。翁志其梦，使次子诣甲，函戒哀切。既至，见兄门齿尽脱;骇而问之，醉中坠马所折，考其时，则父梦之日也。益骇。出父书。甲读之变色，间曰：&ldquo;此幻梦之适符耳，何足怪。&rdquo;时方赂当路者，得首荐，故不以妖梦为意。弟居数日，见其蠹役满堂，纳贿关说者中夜不绝，流涕谏止之。甲曰：&ldquo;弟日居衡茅，故不知仕途之关窍耳。黜陟之权，在上台不在百姓。上台喜，便是好官;爱百姓，何术能令上台喜也?&rdquo;弟知不可劝止，遂归，告父，翁闻之大哭。无可如何，惟捐家济贫，日祷于神，但求逆子之报，不累妻孥。</p><p>　　次年，报甲以荐举作吏部，贺者盈门;翁惟欷殹荆硗屑膊怀觥Ｎ醇福抛庸橥居隹埽髌烷婷Ｎ棠似穑饺嗽唬&ldquo;鬼神之怒，止及其身，祐我家者不可谓不厚也。&rdquo;因焚香而报谢之。慰藉翁者，咸以为道路讹传，惟翁则深信不疑，刻日为之营兆。而甲固未死。先是，四月间，甲解任，甫离境，即遭寇，甲倾装以献之。诸寇曰：&ldquo;我等来，为一邑之民泄冤愤耳，宁专为此哉!&rdquo;遂决其首。又问家人：&ldquo;有司大成者谁是?&rdquo;司故甲之腹心，助纣为虐者。家人共指之，贼亦杀之。更有蠹役四人，甲聚敛臣也，将携入都。&mdash;&mdash;并搜决讫，始分资入囊，骛驰而去。</p><p>　　甲魂伏道旁，见一宰官过，问：&ldquo;杀者何人?&rdquo;前驱者曰：&ldquo;某县白知县也。&rdquo;宰官曰：&ldquo;此白某之子，不宜使老后见此凶惨，宜续其头。&rdquo;即有一人掇头置腔上，曰：&ldquo;邪人不宜使正，以肩承领可也。&rdquo;遂去。移时复苏。妻子往收其尸，见有余息，载之以行;从容灌之，亦受饮。但寄旅邸，贫不能归。半年许，翁始得确耗，遣次子致之而归。甲虽复生，而目能自顾其背，不复齿人数矣。翁姊子有政声，是年行取为御史，悉符所梦。</p><p>　　异史氏曰：&ldquo;窃叹天下之官虎而吏狼者，比比也。即官不为虎，而吏且将为狼，况有猛于虎者耶!夫人患不能自顾其后耳;苏而使之自顾，鬼神之教微矣哉!&rdquo;</p><p>　　邹平李进士匡九，居官颇廉明。常有富民为人罗织，门役吓之曰：&ldquo;官索汝二百金，宜速办;不然，败矣!&rdquo;富民惧，诺备半数。役摇手不可，富民苦哀之，役曰：&ldquo;我无不极力，但恐不允耳。待听鞫时，汝目睹我为若白之，其允与否，亦可明我意之无他也。&rdquo;少间，公按是事。役知李戒烟，近问：&ldquo;饮烟否?&rdquo;李摇其首。役即趋下曰：&ldquo;适言其数，官摇首不许，汝见之耶?&rdquo;富民信之，惧，许如数。役知李嗜茶，近问：&ldquo;饮茶否?&rdquo;李颔之。役托烹茶，趋下曰：&ldquo;谐矣!适首肯，汝见之耶?&rdquo;既而审结，富民果获免，役即收其苞苴，且索谢金。呜呼!官自以为廉，而骂其贪者载道焉。此又纵狼而不自知者矣。世之如此类者更多，可为居官者备一鉴也。</p><p>　　象</p><p>　　粤中有猎兽者，挟矢如山。偶卧憩息，不觉沉睡，被象来鼻摄而去。自分必遭残害。未几释置树下，顿首一鸣，群象纷至，四面旋绕，若有所求。前象伏树下，仰视树而俯视人，似欲其登。猎者会意，即足踏象背，攀援而升。虽至树巅，亦不知其意向所存。少时，有狻猊来，众象皆伏。狻猊择一肥者，意将搏噬，象战栗，无敢逃者，惟共仰树上，似求怜拯。猎者会意，因望狻猊发一弩，狻猊立殪。诸象瞻空，意若拜舞，猎者乃下，象复伏，以鼻牵衣，似欲其乘，猎者随跨身其上。象乃行。至一处，以蹄穴地，得脱牙无算。猎人下，束治置象背。象乃负送出山，始返。</p><p>　　负尸</p><p>　　有樵夫赴市，荷杖而归，忽觉杖头如有重负。回顾，见一无头人悬系其上，大惊。脱杖乱击之，遂不复见。骇奔，至一村，时已昏暮，有数人爇火照地，似有所寻。近问讯，盖众适聚坐，忽空中堕一人头，须发蓬然，倏忽已渺。樵人亦言所见，合之适成一人，究不解其何来。后有人荷篮而行，忽见其中有人头，人讶诘之，始大惊，倾诸地上，宛转而没。</p><p>　　紫花和尚</p><p>　　诸城丁生，野鹤公之孙也。少年名士，沉病而死，隔夜复苏，曰：&ldquo;我悟道矣。&rdquo;时有僧善参玄，遣人邀至，使就榻前讲&ldquo;楞严&rdquo;。生每听一节，都言非是，乃曰：&ldquo;使吾病痊，证道何难。惟某生可愈吾疾，宜虔请之。&rdquo;盖邑有某生者，精岐黄而不以术行，三聘始至，疏方下药，病愈。既归，一女子自外入，曰：&ldquo;我董尚书府中侍儿也。紫花和尚与妾有夙冤，今得追报，君又活之耶?再往，祸将及。&rdquo;言已，遂没。某惧，辞丁。丁病复作，固要之，乃以实告。丁叹曰：&ldquo;孽自前生，死吾分耳。&rdquo;寻卒。后寻诸人，果有紫花和尚，高僧也，青州董尚书夫人尝供养家中;亦无有知其冤之所自结者。</p><p>　　嫦娥</p><p>　　太原宗子美，从父游学，流寓广陵。父与红桥下林妪有素。一日，父子过红桥，遇之，固请过诸其家，瀹茗共话。有女在旁，殊色也。翁亟赞之，妪顾宗曰：&ldquo;大郎温婉如处子，福相也。若不鄙弃，便奉箕帚，如何?&rdquo;翁笑，促子离席，使拜媪曰：&ldquo;一言千金矣!&rdquo;先是，妪独居，女忽自至，告诉孤苦。问其小字，则名嫦娥。妪爱而留之，实将奇货居之也。</p><p>　　时宗年十四，睨女窃喜，意翁必媒定之，而翁归若忘，心灼热，隐以白母。翁笑曰：&ldquo;曩与贪婆子戏耳。彼不知将卖黄金几何矣，此何可易言!&rdquo;逾年，翁媪并卒。子美不能忘情嫦娥，服将阕，托人示意林妪。妪初不承，宗忿曰：&ldquo;我生平不轻折腰，何媪视之不值一钱?若负前盟，须见还也!&rdquo;妪乃云：&ldquo;曩或与而翁戏约，容有之。但无成言，遂都忘却。今既云云，我岂留嫁天王耶?要日日装束，实望易千金，今请半焉，可乎?&rdquo;宗自度难办，亦遂置之。</p><p>　　适有寡媪僦居西邻，有女及笄，小名颠当。偶窥之，雅丽不减嫦娥。向慕之，每以馈遗阶进;久而渐熟，往往送情以目，而欲语无间。一夕，逾垣乞火，宗喜挽之，遂相燕好。约为嫁娶，辞以兄负贩未归。由此蹈隙往来，形迹周密。</p><p>　　一日，偶经红桥，见嫦娥适在门内，疾趋过之。嫦娥望见，招之以手，宗驻足;女又招之，遂入。女以背约让宗，宗述其故。女入室，取黄金一铤付之，宗不受，辞曰：&ldquo;自分水与卿绝，遂他有所约。受金而为卿谋，是负人也;受金而不为卿谋，是负卿也：诚不敢有所负。&rdquo;女良久曰：&ldquo;君所约，妾颇知之。其事必无成;即成之，妾不怨君之负心也。其速行，媪将至矣。&rdquo;宗仓卒无以自主，受之而归。</p><p>　　隔夜，告之颠当，颠当深然其言，但劝宗专心嫦娥。宗不语。愿下之，而宗乃悦。即遣媒纳金林妪，妪无辞，以嫦娥归宗。入门后，悉述颠当言，嫦娥微笑，阳怂恿之。宗喜，急欲一白颠当，而颠当迹久绝。嫦娥知其为己，因暂归宁，故予之间，嘱宗窃其佩囊。已而颠当果至，与商所谋，但言勿急。及解衿狎笑，胁下有紫荷囊，将便摘取。颠当变色起曰：&ldquo;君与人一心，而与妾二!负心郎!请从此绝。&rdquo;宗曲意挽解，不听，竟去。一日，过其门探察之，已另有吴客僦居其中，颠当子母迁去已久，影灭迹绝，莫可问讯。</p><p>　　宗自娶嫦娥，家暴富，连阁长廊，弥亘街路。嫦娥善谐谑，适见美人画卷，宗曰：&ldquo;吾自谓，如卿天下无两，但不曾见飞燕、杨妃耳。&rdquo;女笑曰：&ldquo;若欲见之，此亦何难。&rdquo;乃执卷细审一过，便趋入室，对镜修妆，效飞燕舞风，又学杨妃带醉。长短肥瘦，随时变更;风情态度，对卷逼真。方作态时，有婢自外至，不复能识，惊问其僚;复向审注，恍然始笑。宗喜曰：&ldquo;吾得一美人，而千古之美人，皆在床闼矣!&rdquo;</p><p>　　一夜，方熟寝，数人撬扉而入，火光射壁。女急起，惊言：&ldquo;盗入!&rdquo;宗初醒，即欲鸣呼。一人以白刃加颈，惧不敢喘。又一人掠嫦娥负背上，哄然而去。宗始号，家役毕集，室中珍玩，无少亡者，宗大悲，恇然失图，无复情地。告官追捕，殊无音息。</p><p>　　荏苒三四年，郁郁无聊，因假赴试入都。居半载，占验询察，无计不施。偶过姚巷，值一女子，垢面敝衣，(亻匡)儴如丐。停趾相之，乃颠当也。骇曰：&ldquo;卿何憔悴至此?&rdquo;答云：&ldquo;别后南迁，老母即世，为恶人掠卖旗下，挞辱冻馁，所不忍言。&rdquo;宗泣下，问：&ldquo;可赎否?&rdquo;曰：&ldquo;难矣。耗费烦多，不能为力。&rdquo;宗曰：&ldquo;实告卿：年来颇称小有，惜客中资斧有限，倾装货马，所不敢辞。如所需过奢，当归家营办之。&rdquo;女约明日出西城，相会丛柳下，嘱独往，勿以人从。宗曰：&ldquo;诺。&rdquo;次日，早往，则女先在，袿衣鲜明，大非前状。惊问之，笑曰：&ldquo;曩试君心耳，幸绨袍之意犹存。请至敝庐，宜必得当以报。&rdquo;北行数武，即至其家，遂出肴酒，相与谈宴。宗约与俱归，女曰：&ldquo;妾多俗累，不能从。嫦娥消息，固颇闻之。&rdquo;宗急询其何所，女曰：&ldquo;其行踪缥缈，妾亦不能深悉。西山有老尼，一目眇，问之，当自知。&rdquo;遂止宿其家。</p><p>　　天明示以径。宗至其处，有古寺，周垣尽颓，丛竹内有茅屋半间，老尼缀衲其中。见客至，漫不为礼。宗揖之，尼始举头致问。因告姓氏，即白所求。尼曰：&ldquo;八十老瞽，与世睽绝，何处知佳人消息?&rdquo;宗固求之。乃曰：&ldquo;我实不知。有二三戚属，来夕相过，或小女子辈识之，未可知。汝明夕可来。&rdquo;宗乃出。次日再至，则尼他出，败扉扃焉。伺之既久，更漏已催，明月高揭，徘徊无计，遥见二三女郎自外入，则嫦娥在焉。宗喜极，突起，急揽其祛。嫦娥曰：&ldquo;莽郎君!吓煞妾矣!可恨颠当饶舌，乃教情欲缠人。&rdquo;宗曳坐，执手款曲，历诉艰难，不觉恻楚。女曰：&ldquo;实相告：妾实姮娥被谪，浮沉俗间，其限已满;托为寇劫，所以绝君望耳。尼亦王母守府者，妾初谴时，蒙其收恤，故暇时常一临存。君如释妾，当为代致颠当。&rdquo;宗不听，垂首陨涕。女遥顾曰：&ldquo;姊妹辈来矣。&rdquo;宗方四顾，而嫦娥已杳。宗大哭失声，不欲复活，因解带自缢。恍惚觉魂已出舍，伥伥靡适。俄见嫦娥来，捉而提之，足离于地;入寺取树上尸推挤之，唤曰：&ldquo;痴郎，痴郎!嫦娥在此。&rdquo;忽若梦醒。少定，女恚曰：&ldquo;颠当贱婢!害妾而杀郎君，我不能恕之也!&rdquo;下山赁舆而归。既命家人治装，乃返身出西城，诣谢颠当，至则舍宇全非，愕叹而返。窃幸嫦娥不知。入门，嫦娥迎笑曰：&ldquo;君见颠当耶?&rdquo;宗愕然不能答。女曰：&ldquo;君背嫦娥，乌得颠当?请坐待之，当自至。&rdquo;未几，颠当果至，仓皇伏榻下。嫦娥叠指弹之，曰：&ldquo;小鬼头陷人不浅!&rdquo;颠当叩头，但求赊死。嫦娥曰：&ldquo;推人坑中，而欲脱身天外耶?广寒十一姑不日下嫁，须绣枕百幅、履百双，可从我去，相共操作。&rdquo;颠当恭白：&ldquo;但求分工，按时赍送。&rdquo;女不许，谓宗曰：&ldquo;君若缓颊，即便放却。&rdquo;颠当目宗，宗笑不语，颠当目怒之。乃乞还告家人，许之，遂去。宗问其生平，乃知其西山狐也。买舆待之。</p><p>　　次日果来，遂俱归。然嫦娥重来，恒持重不轻谐笑。宗强使狎戏，惟密教颠当为之。颠当慧绝，工媚。嫦娥乐独宿，每辞不当夕。一夜，漏三下，犹闻颠当房中，吃吃不绝。使婢窃听之，婢还，不以告，但请夫人自往。伏窗窥之，则见颠当凝妆作己状，宗拥抱，呼以嫦娥。女哂而退。未几，颠当心暴痛，急披衣，曳宗诣嫦娥所，入门便伏。嫦娥曰：&ldquo;我岂医巫厌胜者?汝欲自捧心效西子耳。&rdquo;颠当顿首，但言知罪。女曰：&ldquo;愈矣。&rdquo;遂起，失笑而去。颠当私谓宗：&ldquo;吾能使娘子学观音。&rdquo;宗不信，因戏相赌。嫦娥每趺坐，眸含若瞑。颠当悄以玉瓶插柳，置几上;自乃垂发合掌，侍立其侧，樱唇半启，瓠犀微露，睛不少瞬。宗笑之。嫦娥开目问之，颠当曰：&ldquo;我学龙女侍观音耳。&rdquo;嫦娥笑骂之，罚使学童子拜。颠当束发，遂四面朝参之，伏地翻转，逞诸变态，左右侧折，袜能磨乎其耳。嫦娥解颐，坐而蹴之。颠当仰首，口衔凤钩，微触以齿。嫦娥方嬉笑间，忽觉媚情一缕，自足趾而上，直达心舍，意荡思淫，若不自主。乃急敛神，呵曰：&ldquo;狐奴当死!不择人而惑之耶?&rdquo;颠当惧，释口投地。嫦娥又厉责之，众不解。嫦娥谓宗曰：&ldquo;颠当狐性不改，适间几为所愚。若非夙根深者，堕落何难!&rdquo;自是见颠当，每严御之。颠当惭惧，告宗曰：&ldquo;妾于娘子一肢一体，无不亲爱，爱之极，不觉媚之甚。谓妾有异心，不惟不敢，亦不忍。&rdquo;宗因以告嫦娥，嫦娥遇之如初。然以狎戏无节，数戒宗，宗不听;因而大小婢妇，竞相狎戏。一日，二人扶一婢，效作杨妃。二人以目会意，赚婢懈骨作酣态，两手遽释，婢暴颠墀下，声如倾堵。众方大哗;近抚之，而妃子已作马嵬薨矣。众大惧，急白主人。嫦娥惊曰：&ldquo;祸作矣!我言如何哉!&rdquo;往验之，不可救。使人告其父。父某甲，素无行，号奔而至，负尸入厅事，叫骂万端。宗闭户惴恐，莫知所措。嫦娥自出责之，曰：&ldquo;主郎虐婢至死，律无偿法;且邂逅暴殂，焉知其不再苏?&rdquo;甲噪言：&ldquo;四支已冰，焉有生理!&rdquo;嫦娥曰：&ldquo;勿哗。纵不活，自有官在。&rdquo;乃入厅事抚尸，而婢已苏，抚之随手而起。嫦娥返身怒曰：&ldquo;婢幸不死，贼奴何得无状!可以草索絷送官府!&rdquo;甲无词，长跪哀免。嫦娥曰：&ldquo;汝既知罪，姑免究处。但小人无赖，反复何常，留汝女终为祸胎，宜即将去。原价如干数，当速措置来。&rdquo;遣人押出，俾浼二三村老，券证署尾。已，乃唤婢至前，使甲自问之：&ldquo;无恙乎?&rdquo;答曰：&ldquo;无恙。&rdquo;乃付之去。已，遂召诸婢，数责遍扑。又呼颠当，为之厉禁。谓宗曰：&ldquo;今而知为人上者，一笑颦亦不可轻。谑端开之自妾，而流弊遂不可止。凡哀者属阴，乐者属阳;阳极阴生，此循环之定数。婢子之祸，是鬼神告之以渐也。荒迷不悟，则倾覆及之矣。&rdquo;宗敬听之。颠当泣求拔脱。嫦娥乃掐其耳，逾刻释手，颠当怃然为间，忽若梦醒，据地自投，欢喜欲舞。由此闺阁清肃，无敢哗者。婢至其家，无疾暴死。甲以赎金莫偿，浼村老代求怜恕，许之;又以服役之情，施以材木而去。宗常患无子。嫦娥腹中忽闻儿啼，遂以刃破左胁出之，果男;无何，复有身，又破右胁而出一女。男酷类父，女酷类母，皆论昏于世家。</p><p>　　异史氏曰：&ldquo;阳极阴生，至言哉!然室有仙人，幸能极我之乐，消我之灾，长我之生，而不我之死。是乡乐，老焉可矣，而仙人顾忧之耶?天运循环之数，理固宜然;而世之长困而不亨者，又何以为解哉?昔宋人有求仙不得者，每曰：&lsquo;作一日仙人，而死亦无憾。&rsquo;我不复能笑之也。&rdquo;</p><p>　　鞠乐如</p><p>　　鞠乐如，青州人。妻死，弃家而去。后数年，道服荷蒲团至。经宿欲去，戚族强留其衣杖。鞠托闲步至村外，室中服具，皆冉冉飞出，随之而去。</p><p>　　褚生</p><p>　　顺天陈孝廉，十六七岁时，尝从塾师读于僧寺，徒侣綦繁。内有襦生，自言山东人，攻苦讲求，略不暇息;且寄宿斋中，未尝一见其归。陈与最善，因诘之，答曰：&ldquo;仆家贫，办束金不易，即不能惜寸阴，而加以夜半，则我之二日，可当人三日。&rdquo;陈感其言，欲携榻来与共寝。褚止之曰：&ldquo;且勿，且勿!我视先生，学非吾师也。阜城门有吕先生，年虽耄，可师，请与俱迁之。&rdquo;盖都中设帐者多以月计，月终束金完，任其留止。于是两生同诣吕。吕，越之宿儒，落魄不能归，因授童蒙，实非其志也。得两生甚喜，而褚又甚慧，过目辄了，故尤器重之。两人情好款密，昼同几，夜同榻。</p><p>　　月既终，褚忽假归，十余日不复至。共疑之。一日，陈以故至天宁寺，遇褚廊下，劈(芯林)淬硫，作火具焉。见陈，忸怩不安，陈问：&ldquo;何遽废读?&rdquo;褚握手请间，戚然曰：&ldquo;贫无以遗先生，必半月贩，始能一月读。&rdquo;陈感慨良久，曰：&ldquo;但往读，自合极力。&rdquo;命从人收其业，同归塾。戒陈勿泄，但托故以告先生。陈父固肆贾，居物致富，陈辄窃父金，代褚遗师。父以亡金责陈，陈实告之。父以为痴，遂使废学。褚大惭，别师欲去。吕知其故，让之曰：&ldquo;子既贫，胡不早告?&rdquo;乃悉以金返陈父，止褚读如故，与共饔飧，若子焉。陈虽不入馆，每邀褚过酒家饮。褚固以避嫌不往，而陈要之弥坚，往往泣下，褚不忍绝，遂与往来无间。逾二年，陈父死，复求受业。吕感其诚纳之，而废学既久，较褚悬绝矣。</p><p>　　居半年，吕长子自越来，丐食寻父。门人辈敛金助装，褚惟洒涕依恋而已。吕临别，嘱陈师事褚。陈从之，馆褚于家。未几，入邑庠，以&ldquo;遗才&rdquo;应试。陈虑不能终幅，褚请代之。至期。褚偕一人来，云是表兄刘天若，嘱陈暂从去。陈方出，褚忽自后曳之，身欲踣，刘急挽之而去。览眺一过，相携宿于其家。家无妇女，即馆客于内舍。</p><p>　　居数日，忽已中秋。刘曰：&ldquo;今日李皇亲园中，游人甚夥，当往一豁积闷，相便送君归。&rdquo;使人荷茶鼎、酒具而往。但见水肆梅亭，喧啾不得入。过水关，则老柳之下，横一画桡，相将登舟。酒数行，苦寂。刘顾僮曰：&ldquo;梅花馆近有新姬，不知在家否?&rdquo;僮去少时，与姬俱至，盖勾栏李遏云也。李，都中名妓，工诗善歌，陈曾与友人饮其家，故识之。相见，略道温凉。姬戚戚有忧容。刘命之歌，为歌&ldquo;蒿里&rdquo;。陈不悦，曰：&ldquo;主客即不当卿意，何至对生人歌死曲?&rdquo;姬起谢，强颜欢笑，乃歌艳曲。陈喜捉腕曰：&ldquo;卿向日《浣溪纱》读之数过，今并忘之。&rdquo;姬吟曰：&ldquo;泪眼盈盈对镜台，开帘忽见小姑来，低头转侧看弓鞋。强解绿蛾开笑面，频将红袖拭香腮，小心犹恐被人猜。&rdquo;陈反复数四。已而泊舟，过长廊，见壁上题咏甚多，即命笔记词其上。日已薄暮，刘曰：&ldquo;闱中人将出矣。&rdquo;遂送陈归，入门，即别去。</p><p>　　陈见室暗无人，俄延间，褚已入门，细审之，却非褚生。方疑，客遽近身而仆。家人曰：&ldquo;公子惫矣!&rdquo;共扶拽之。转觉仆者非他，即己也。既起，见褚生在旁，惚惚若梦。屏人而研究之。褚曰：&ldquo;告之勿惊：我实鬼也。久当投生，所以因循于此者，高谊所不能忘，故附君体以代捉刀;三场毕，此愿了矣。&rdquo;陈复求赴春闺，曰：&ldquo;君先世福薄，慳吝之骨，诰赠所不堪也。&rdquo;问：&ldquo;将何适?&rdquo;答曰：&ldquo;吕先生与仆有父子之分，系念常不能置。表兄为冥司典簿，求白地府主者，或当有说。&rdquo;遂别而去。陈异之;天明访李姬，将问以泛舟之事，则姬死数日矣。又至皇亲园，见题句犹存，而淡墨依稀，若将磨灭。始悟题者为魂，作者为鬼。</p><p>　　至夕，褚喜而至，曰：&ldquo;所谋幸成，敬与君别。&rdquo;遂伸两掌，命陈书褚字于上以志之。陈将置酒为饯，摇首曰：&ldquo;勿须。君如不忘旧好，放榜后，勿惮修阻。&rdquo;陈挥涕送之。见一人伺候于门，褚方依依，其人以手按其项，随手而匾，掬入囊，负之而去。过数日，陈果捷。于是治装如越。吕妻断育几十年，五旬余，忽生一子，两手握固不可开。陈至，请相见，便谓掌中当有文曰&ldquo;褚&rdquo;。吕不深信。儿见陈，十指自开，视之果然。惊问其故，具告之。共相欢异。陈厚贻之，乃返。后吕以岁贡，廷试入都，舍于陈;则儿十三岁，入泮矣。</p><p>　　异史氏曰：&ldquo;吕老教门人，而不知自教其子。呜呼!作善于人，而降祥于己，一间也哉!褚生者，未以身报师，先以魂报友，其志其行，可贯日月，岂以其鬼故奇之与!&rdquo;</p><p>　　盗户</p><p>　　顺治间，滕、峄之区，十人而七盗，官不敢捕。后受抚，邑宰别之为&ldquo;盗户&rdquo;。凡值与良民争，则曲意左袒之，盖恐其复叛也。后讼者辄冒称盗户，而怨家则力攻其伪。每两造具陈，曲直且置不辨，而先以盗之真伪，反复相苦，烦有司稽籍焉。适官署多狐，宰有女为所惑，聘术士来，符捉入瓶，将炽以火。狐在瓶内大呼曰：&ldquo;我盗户也!&rdquo;闻者无不匿笑。</p><p>　　异史氏曰：&ldquo;今有明火劫人者，官不以为盗而以为奸;逾墙行淫者，每不自认奸而自认盗：世局又一变矣。设今日官署有狐，亦必大呼曰&lsquo;吾盗&rsquo;无疑也。&rdquo;</p><p>　　鸿</p><p>　　天津弋人得一鸿，其雄者随至其家，哀鸣翱翔，抵暮始去。次日，弋人早出，则鸿已至，飞号从之;既而集其足下。弋人将并捉之。见其伸颈俯仰，吐出黄金半铤。弋人悟其意，乃曰：&ldquo;是将以赎妇也。&rdquo;遂释雌。两鸿徘徊，若有悲喜，遂双飞而去。弋人称金，得二两六钱强。噫!禽鸟何知，而锺情若此!悲莫悲于生别离，物亦然耶?</p><p>　　霍女</p><p>　　朱大兴，彰德人。家富有而吝啬已甚，非儿女婚嫁，座无宾、厨无肉。然佻达喜渔色，色所在，冗费不惜。每夜，逾垣过村，从荡妇眠。一夜，遇少妇独行，知为亡者，强胁之，引与俱归。烛之，美绝。自言&ldquo;霍氏&rdquo;。细致研诘，女不悦，曰：&ldquo;既加收齿，何必复盘察?如恐相累，不如早去。&rdquo;朱不敢问，留与寝处。顾女不能安粗粝，又厌见肉臛，必燕窝、鸡心、鱼肚白作羹汤，始能餍饱。朱无奈，竭力奉之。又善病，日须参汤一碗。朱初不肯。女呻吟垂绝，不得已，投之，病若失，遂以为常。女衣必锦绣，数日，即厌其故。如是月余，计费不资，朱渐不供。女啜泣不食，求去;朱惧，又委曲承顺之。每苦闷，辄令十数日一招优伶为戏;戏时，朱设凳帘外，抱儿坐观之。女亦无喜容，数相诮骂，朱亦不甚分解。居二年，家渐落，向女婉言求少减;女许之，用度皆损其半。久之仍不给，女亦以肉糜相安;又渐而不珍亦御矣。朱窃喜。忽一夜，启后扉亡去。朱怊怅若失，遍访之，乃知在邻村何氏家。何大姓，世胄也，豪纵好客，灯火达旦。忽有丽人，半夜入闺闼。诘之，则朱家之逃妾也。朱为人，何素藐之;又悦女美，竟纳焉。绸缪数日，益惑之，穷极奢欲，供奉一如朱。朱得耗，坐索之，何殊不为意。朱质于官。官以其姓名来历不明，置不理。朱货产行赇，乃准拘质。女谓何曰：&ldquo;妾在朱家，原非采礼媒定者，胡畏之?&rdquo;何喜，将与质成。座客顾生谏曰：&ldquo;收纳逋逃，已干国纪;况此女入门，日费无度，即千金之家，何能久也?&rdquo;何大悟，罢讼，以女归朱。</p><p>　　过一二日，女又逃。有黄生者，故贫士，无偶。女叩扉入，自言所来。黄见艳丽忽投，惊惧不知所为。黄素怀刑，固却之，女不去。应对间，娇婉无那。黄心动，留之，而虑其不能安贫。女早起，躬操家苦，劬劳过旧室焉。黄为人蕴藉潇洒，工于内媚，因恨相得之晚，止恐风声漏泄，为欢不久。而朱自讼后，家益贫;又度女不能安，遂置不究。女从黄数岁，亲爱甚笃。</p><p>　　一日，忽欲归宁，要黄御送之。黄曰：&ldquo;向言无家，何前后之舛?&rdquo;曰：&ldquo;曩漫言之。妾镇江人。昔从荡子，流落江湖，遂至于此。妾家颇裕，君竭资而往，必无相亏。&rdquo;黄从其言，赁舆同去。至扬州境，泊舟江际。女适凭窗，有巨商子过，惊其绝，反舟缀之，而黄不知也。女忽曰：&ldquo;君家甚贫，今有一疗贫之法，不知能从否?&rdquo;黄诘之，女曰：&ldquo;妾相从数年，未能为君育男女，亦一不了事。妾虽陋，幸未老耄，有能以千金相赠者，便鬻妾去，此中妻室、田庐皆备焉。此计如何?&rdquo;黄失色，不知何故。女笑曰：&ldquo;君勿急，天下固多佳人，谁肯以千金买妾者?其戏言于外，以觇其有无。卖不卖，固自在君耳。&rdquo;黄不肯。女自与榜人妇言之，妇目黄，黄漫应焉。妇去无几，返言：&ldquo;邻舟有商人子，愿出八百。&rdquo;黄故摇首以难之。未几，复来，便言如命，即请过船交兑。黄微哂，女曰：&ldquo;教渠姑待，我嘱黄郎，即令去。&rdquo;女谓黄曰：&ldquo;妾日以千金之躯事君，今始知耶?&rdquo;黄问：&ldquo;以何词遣之?&rdquo;女曰：&ldquo;请即往署券，去不去固自在我耳。&rdquo;黄不可。女逼促之，黄不得已诣焉。立刻兑付。黄令封志之，曰：&ldquo;遂以贫故，竟果如此，遽相割舍。倘室人必不肯从，仍以原金璧赵。&rdquo;方运金至舟，女已从榜人妇从船尾登商舟，遥顾作别，并无凄恋。黄惊魂离舍，嗌不能言。俄商舟解缆，去如箭激。黄大号，欲追傍之，榜人不从，开舟南渡矣。</p><p>　　瞬息达镇江，运资上岸，榜人急解舟去。黄守装闷坐，无所适归，望江水之滔滔，如万镝之丛体。方掩泣间，忽闻娇声呼&ldquo;黄郎&rdquo;。愕然回顾，则女已在前途。喜极，负装从之，问：&ldquo;卿何遽得来?&rdquo;女笑曰：&ldquo;再迟数刻，则君有疑心矣。&rdquo;黄乃疑其非常，固诘其情。女笑曰：&ldquo;妾生平于吝者则破之，于邪者则诳之也。若实与君谋，君必不肯，何处可致千金者?错囊充牣，而合浦珠还，君幸足矣，穷问何为?&rdquo;乃雇役荷囊，相将俱去。</p><p>　　至水门内，一宅南向，径入。俄而翁媪男妇，纷出相迎，皆曰：&ldquo;黄郎来也!&rdquo;黄入参公姥。有两少年揖坐与语，是女兄弟大郎、三郎也。筵间味无多品，玉柈四枚，方几已满。鸡蟹鹅鱼，皆脔切为个。少年以巨碗行酒，谈吐豪放。已而导入别院，俾夫妇同处。衾枕滑耎，而床则以熟革代棕藤焉。日有婢媪馈致三餐，女或时竟日不出。黄独居闷苦，屡言归，女固止之。一日，谓黄曰：&ldquo;今为君谋：请买一人，为子嗣计。然买婢媵则价奢;当伪为妾也兄者，使父与论婚，良家子不难致。&rdquo;黄不可，女弗听。有张贡士之女新寡，议聘金百缗，女强为娶之。新妇小名阿美，颇婉妙。女嫂呼之;黄瑟踧不安，女殊坦坦。他日，谓黄曰：&ldquo;妾将与大姊至南海一省阿姨，月余可返，请夫妇安居。&rdquo;遂去。</p><p>　　夫妻独居一院，按时给饮食，亦甚隆备。然自入门后，曾无一人复至其室。每晨，阿美入觐媪，一两言辄退。娣姒在旁，惟相视一笑。既流连久坐，亦不款曲，黄见翁，亦如之。偶值诸郎聚语，黄至，既都寂然。黄疑闷莫可告语，阿美觉之，诘曰：&ldquo;君既与诸郎伯仲，何以月来都如生客?&rdquo;黄仓猝不能对，吃吃而言：&ldquo;我十年于外，今始归耳。&rdquo;美又细审翁姑阀阅，及妯娌里居。黄大窘，不能复隐，底里尽露。女泣曰：&ldquo;妾家虽贫，无作贱媵者，无怪诸宛若鄙不齿数矣!&rdquo;黄惶怖莫知筹计，惟长跪一听女命。美收涕挽之，转请所处。黄曰：&ldquo;仆何敢他谋，计惟孑身自去耳。&rdquo;女曰：&ldquo;既嫁复归，于情何忍?渠虽先从，私也;妾虽后至，公也。不如姑俟其归，问彼既出此谋，将何以置妾也?&rdquo;</p><p>　　居数月，女竟不返。一夜，闻客舍喧饮，黄潜往窥之，见二客戎装上座：一人裹豹皮巾，凛若天神;东首一人，以虎头革作兜牟，虎口衔额，鼻耳悉具焉。惊异而返，以告阿美，竟莫测霍父子何人。夫妻疑惧，谋欲僦寓他所，又恐生其猜度。黄曰：&ldquo;实告卿：即南海人还，折证已定，仆亦不能家此也。今欲携卿去，又恐尊大人别有异言。不如姑别，二年中当复至。卿能待，待之;如欲他适，亦自任也。&rdquo;阿美欲告父母而从之，黄不可。阿美流涕，要以信誓，乃别而归。黄入辞翁姑。时诸郎皆他出，翁挽留以待其归，黄不听而行。登舟凄然，形神丧失。至瓜州，忽回首见片帆来，驶如飞;渐近，则船头按剑而坐者霍大郎也。遥谓曰：&ldquo;君欲遄返，胡再不谋?遗夫人去，二三年谁能相待也?&rdquo;言次，舟已逼近。阿美自舟中出，大郎挽登黄舟，跳身径去。先是，阿美既归，方向父母泣诉，忽大郎将舆登门，按剑相胁，逼女风走。一家慑息，莫敢遮问。女述其状，黄不解何意，而得美良喜，开舟遂发。</p><p>　　至家，出资营业，颇称富有。阿美常悬念父母，欲黄一往探之;又恐以霍女来，嫡庶复有参差。居无何，张翁访至，见屋宇修整，心颇慰，谓女曰：&ldquo;汝出门后，遂诣霍家探问，见门户已扃，第主亦不之知，半年竟无消息。汝母日夜零涕，谓被奸人赚去，不知流离何所。今幸无恙耶?&rdquo;黄实告以情，因相猜为神。后阿美生子，取名仙赐。至十余岁，母遣诣镇江，至扬州界，休于旅舍，从者皆出。有女子来，挽儿入他室，下帘，抱诸膝上，笑问何名。儿告之。问：&ldquo;取名何义?&rdquo;答云：&ldquo;不知。&rdquo;女曰：&ldquo;归问汝父当自知。&rdquo;乃为挽髻，自摘髻上花代簪之;出金钏束腕上。又以黄金内袖，曰：&ldquo;将去买书读。&rdquo;儿问其谁，曰：&ldquo;儿不知更有一母耶?归告汝父：朱大兴死无棺木，当助之，勿忘也。&rdquo;老仆归舍，失少主，寻至他室，闻与人语，窥之，则故主母。帘外微嗽，将有咨白。女推儿榻上，恍惚已杳。问之舍主，并无知者。数日，自镇江归，语黄，又出所赠。黄感叹不已。及询朱，则死裁三日，露尸未葬，厚恤之。</p><p>　　异史氏曰：&ldquo;女其仙耶?三易其主不为贞。然为吝者破其慳，为淫者速其荡，女非无心者也。然破之则不必其怜之矣，贪淫鄙吝之骨，沟壑何惜焉?&rdquo;</p><p>　　司文郎</p><p>　　平阳王平子，赴试北闱，赁居报国寺。寺中有余杭生先在，王以比屋居，投刺焉，生不之答;朝夕遇之，多无状。王怒其狂悖，交往遂绝。</p><p>　　一日，有少年游寺中，白服裙帽，望之傀然。近与接谈，言语谐妙，心爱敬之。展问邦族，云：&ldquo;登州宋姓。&rdquo;因命苍头设座，相对噱谈。余杭生适过，共起逊坐。生居然上座，更不捴挹。卒然问宋：&ldquo;亦入闱者耶?&rdquo;答曰：&ldquo;非也。驽骀之才，无志腾骧久矣。&rdquo;又问：&ldquo;何省?&rdquo;宋告之。生曰：&ldquo;竟不进取，足知高明。山左、右并无一字通者。&rdquo;宋曰：&ldquo;北人固少通者，而不通者未必是小生;南人固多通者，然通者亦未必是足下。&rdquo;言已，鼓掌，王和之，因而哄堂。生惭忿，轩眉攘腕而大言曰：&ldquo;敢当前命题，一校文艺乎?&rdquo;宋他顾而哂曰：&ldquo;有何不敢!&rdquo;便趋寓所，出经授王。王随手一翻，指曰：&ldquo;阙党童子将命。&rdquo;生起，求笔札。宋曳之曰：&ldquo;口占可也。我破已成：&lsquo;于宾客往来之地，而见一无所知之人焉。&rsquo;&rdquo;王捧腹大笑。生怒曰：&ldquo;全不能文，徒事嫚骂，何以为人!&rdquo;王力为排难，请另命佳题。又翻曰：&ldquo;&lsquo;殷有三仁焉。&rsquo;&rdquo;宋立应曰：&ldquo;三子者不同道，其趋一也。夫一者何也?曰：仁也。君子亦仁而已矣，何必同?&rdquo;生遂不作，起曰：&ldquo;其为人也小有才。&rdquo;遂去。</p><p>　　王以此益重宋。邀入寓室，款言移晷，尽出所作质宋。宋流览绝疾，逾刻已尽百首，言曰：&ldquo;君亦沉深于此道者?然命笔时，无求必得之念，而尚有冀幸得之心，即此已落下乘。&rdquo;遂取阅过者一一诠说。王大悦，师事之;使庖人以蔗糖作水角。宋啖而甘之，曰：&ldquo;生平未解此味，烦异日更一作也。&rdquo;从此相得甚欢。宋三五日辄一至，王必为之设水角焉。余杭生时一遇之，虽不甚倾谈，而傲睨之气顿减。</p><p>　　一日，以窗艺示宋，宋见诸友圈赞已浓，目一过，推置案头，不作一语。生疑其未阅，复请之，答已览竟。生又疑其不解，宋曰：&ldquo;有何难解?但不佳耳!&rdquo;生曰：&ldquo;一览丹黄，何知不佳?&rdquo;宋便诵其文，如夙读者，且诵且訾。生跼蹐汗流，不言而去。移时，宋去，生入，坚请王作，王拒之。生强搜得，见文多圈点，笑曰：&ldquo;此大似水角子!&rdquo;王故朴讷，觍然而已。次日，宋至，王具以告。宋怒曰：&ldquo;我谓&lsquo;南人不复反矣&rsquo;，伧楚何敢乃尔!必当有以报之!&rdquo;王力陈轻薄之戒以劝之，宋深感佩。</p><p>　　既而场后，以文示宋，宋颇相许。偶与涉历殿阁，见一瞽僧坐廊下，设药卖医。宋讶曰：&ldquo;此奇人也!最能知文，不可不一请教。&rdquo;因命归寓取文。遇余杭生，遂与俱来。王呼师而参之。僧疑其问医者，便诘症候。王具白请教之意，僧笑曰：&ldquo;是谁多口?无目何以论文?&rdquo;王请以耳代目。僧曰：&ldquo;三作两千余言，谁耐久听!不如焚之，我视以鼻可也。&rdquo;王从之。每焚一作，僧嗅而颔之曰：&ldquo;君初法大家，虽未逼真，亦近似矣。我适受之以脾。&rdquo;问：&ldquo;可中否?&rdquo;曰：&ldquo;亦中得。&rdquo;余杭生未深信，先以古大家文烧试之。僧再嗅曰：&ldquo;妙哉!此文我心受之矣，非归、胡何解办此!&rdquo;生大骇，始焚己作。僧曰：&ldquo;适领一艺，未窥全豹，何忽另易一人来也?&rdquo;生托言：&ldquo;朋友之作，止此一首;此乃小生作也。&rdquo;僧嗅其余灰，咳逆数声，曰：&ldquo;勿再投矣!格格而不能下，强受之以膈，再焚，则作恶矣。&rdquo;生惭而退。</p><p>　　数日榜放，生竟领荐;王下第。生与王走告僧。僧叹曰：&ldquo;仆虽盲于目，而不盲于鼻;帘中人并鼻盲矣。&rdquo;俄余杭生至，意气发舒，曰：&ldquo;盲和尚，汝亦啖人水角耶?今竟何如?&rdquo;僧曰：&ldquo;我所论者文耳，不谋与君论命。君试寻诸试官之文，各取一首焚之，我便知孰为尔师。&rdquo;生与王并搜之，止得八九人。生曰：&ldquo;如有舛错，以何为罚?&rdquo;僧愤曰：&ldquo;剜我盲瞳去!&rdquo;生焚之，每一首，都言非是;至第六篇，忽向壁大呕，下气如雷。众皆粲然。僧拭目向生曰：&ldquo;此真汝师也!初不知而骤嗅之，刺于鼻，棘于腹，膀胱所不能容，直自下部出矣!&rdquo;生大怒，去，曰：&ldquo;明日自见!勿悔!勿悔!&rdquo;</p><p>　　越二二日，竟不至;视之已移去矣。乃知即某门生也。宋慰王曰：&ldquo;凡吾辈读书人，不当尤人，但当克己;不尤人则德益弘，能克己则学益进。当前踧落，固是数之不偶;平心而论，文亦未便登峰，其由此砥砺，天下自有不盲之人。&rdquo;王肃然起敬。又闻次年再行乡试，遂不归，止而受教。宋曰：&ldquo;都中薪桂米珠，勿忧资斧。舍后有窖镪，可以发用。&rdquo;即示之处。王谢曰：&ldquo;昔窦、范贫而能廉，今某幸能自给，敢自污乎?&rdquo;王一日醉眠，仆及庖人窃发之。王忽觉，闻舍后有声，窃出，则金堆地上。情见事露，并相慑伏。方诃责间，见有金爵，类多镌款，审视，皆大父字讳。盖王祖曾为南部郎，入都寓此，暴病而卒，金其所遗也。王乃喜，称得金八百余两。明日告宋，且示之爵，欲与瓜分，固辞乃已。以百金往赠瞽僧，僧已去。积数月，敦习益苦。及试，宋曰：&ldquo;此战不捷，始真是命矣!&rdquo;俄以犯规被黜。王尚无言，宋大哭，不能止，王反慰解之。宋曰：&ldquo;仆为造物所忌，困顿至于终身，今又累及良友。其命也夫!其命也夫!&rdquo;王曰：&ldquo;万事固有数在。如先生乃无志进取，非命也。&rdquo;宋拭泪曰：&ldquo;久欲有言，恐相惊怪。某非生人，乃飘泊之游魂也。少负才名，不得志于场屋。佯狂至都，冀得知我者，传诸著作。甲申之年，竟罹于难，岁岁飘蓬。幸相知爱，故极力为&lsquo;他山&rsquo;之攻，生平未酬之愿，实欲借良朋一快之耳。今文字之厄若此，谁复能漠然哉!&rdquo;王亦感泣，问曰：&ldquo;何淹滞?&rdquo;答曰：&ldquo;去年上帝有命，委宣圣及阎罗王核查劫鬼，上者备诸曹任用，余者即俾转轮。贱名已录，所未投到者，欲一见飞黄之快耳。今请别矣!&rdquo;王问：&ldquo;所考何职?&rdquo;曰：&ldquo;梓潼府中缺一司文郎，暂令聋僮署篆，文运所以颠倒。万一幸得此秩，当使圣教昌明。&rdquo;</p><p>　　明日，忻忻而至，曰：&ldquo;愿遂矣!宣圣命作&lsquo;性道论&rsquo;，视之色喜，谓可司文。阎罗穆簿，欲以&lsquo;口孽&rsquo;见弃。宣圣争之，乃得就。某伏谢已，又呼近案下，嘱云：&lsquo;今以怜才，拔充清要;宜洗心供职，勿蹈前愆。&rsquo;此可知冥中重德行更甚于文学也。君必修行未至，但积善勿懈可耳。&rdquo;王问曰：&ldquo;果尔，余杭其德行何在?&rdquo;曰：&ldquo;不知。要冥司赏罚，皆无少爽。即前日瞽僧，亦一鬼也，是前朝名家。以生前抛弃字纸过多，罚作瞽。彼自欲医人疾苦，以赎前愆，故托游廛肆耳。&rdquo;王命置酒，宋曰：&ldquo;无须。终岁之扰，尽此一刻，再为我设水角足矣。&rdquo;王悲怆不食，坐令自啖。顷刻，已过三盛，捧腹曰：&ldquo;此餐可饱三日，吾以志君德耳。向所食，都在舍后，已成菌矣。藏作药饵，可益儿慧。&rdquo;王问后会，曰：&ldquo;既有官责，当引嫌也。&rdquo;又问：&ldquo;梓潼祠中，一相酹祝，可能达否?&rdquo;曰：&ldquo;此都无益。九天甚远，但洁身力行，自有地司牒报，则某必与知之。&rdquo;言已，作别而没。王视舍后，果生紫菌，采而藏之。旁有新土坟起，则水角宛然在焉。</p><p>　　王归，弥自刻厉。一夜，梦宋舆盖而至，曰：&ldquo;君向以小忿，误杀一婢，削去禄籍，今笃行已折除矣。然命薄不足任仕进也。&rdquo;是年，捷于乡，明年，春闱又捷。遂不复仕。生二子，其一绝钝，啖以菌，遂大慧。后以故诣金陵，遇余杭生于旅次，极道契阔，深自降抑，然鬓毛斑矣。</p><p>　　异史氏曰：&ldquo;余杭生公然自诩，意其为文，未必尽无可观;而骄诈之意态颜色，遂使人顷刻不可复忍。天人之厌弃已久，故鬼神皆玩弄之。脱能增修厥德，则帘内之&lsquo;刺鼻棘心&rsquo;者，遇之正易，何所遭之仅也。&rdquo;</p><p>　　丑狐</p><p>　　穆生，长沙人，家清贫，冬无絮衣。一夕枯坐，有女子入，衣服炫丽而颜色黑丑，笑曰：&ldquo;得毋寒乎?&rdquo;生惊问之，曰：&ldquo;我狐仙也。怜君枯寂，聊与共温冷榻耳。&rdquo;生惧其狐，而厌其丑，大号。女以元宝置几上，曰：&ldquo;若相谐好，以此相赠。&rdquo;生悦而从之。床无裀褥，女代以袍。将晓，起而嘱曰：&ldquo;所赠，可急市软帛作卧具，余者絮衣作馔，足矣。倘得永好，勿忧贫也。&rdquo;遂去。</p><p>　　生告妻，妻亦喜，即市帛为之缝纫。女夜至，见卧具一新，喜曰：&ldquo;君家娘子劬劳哉!&rdquo;留金以酬之。从此至无虚夕。每去，必有所遗。年余，屋庐修洁，内外皆衣文锦绣，居然素封。女赂贻渐少，生由此心厌之，聘术士至，画符于门。女啮折而弃之，入指生曰：&ldquo;背德负心，至君已极!然此奈何我!若相厌薄，我自去耳。但情义既绝，受于我者，须要偿也!&rdquo;忿然而去。</p><p>　　生惧，告术士。术士作坛，陈设未已，忽颠地下，血流满颊;视之，割去一耳。众大惧，奔散，术士亦掩耳窜去。室中掷石如盆，门窗釜甑，无复全者。生伏床下，蓄缩汗耸。俄见女抱一物入，猫首猧尾，置床前，嗾之曰：&ldquo;嘻嘻!可嚼奸人足。&rdquo;物即龁履，齿利于刃。生大惧，将屈藏之，四肢不能动。物嚼指，爽脆有声。生痛极，哀祝，女曰：&ldquo;所有金珠，尽出勿隐。&rdquo;生应之。女曰：&ldquo;呵呵!&rdquo;物乃止。生不能起，但告以处。女自往搜括，珠钿衣服之外，止得二百余金。女少之，又曰：&ldquo;嘻嘻!&rdquo;物复嚼。生哀鸣求恕。女限十日，偿金六百，生诺之，女乃抱物去。</p><p>　　久之，家人渐聚，从床下曳生出，足血淋漓，丧其二指。视室中财物尽空，惟当年破被存焉;遂以覆生，令卧。又惧十日复来，乃货婢鬻衣，以足其数。至期，女果至，急付之，无言而去。自此遂绝。生足创，医药半年始愈，而家清贫如初矣。</p><p>　　狐适近村于氏。于业农，家不中资，三年间，援例纳粟，夏屋连蔓，所衣华服，半生家物。主见之，亦不敢问。偶适野，遇女于途，长跪道左。女无言，但以素巾裹五六金，遥掷之，反身径去。后于氏早卒，女犹时至其家，家中金帛辄亡去。于子睹其来，拜参之，遥祝：&ldquo;父即去世，儿辈皆若子，纵不抚恤，何忍坐令贫也?&rdquo;女去，遂不复至。</p><p>　　异史氏曰：&ldquo;邪物之来，杀之亦壮;而既受其德，即鬼物不可负也。既贵而杀赵孟，则贤豪非之矣。夫人非其心之所好，即万锺何动焉。观其见金色喜，其亦利之所在，丧身辱行而不惜者欤?伤哉贪人，卒取残败!&rdquo;</p><p>　　吕无病</p><p>　　洛阳孙公子，名麒，娶蒋太守女，甚相得。二十夭殂，悲不自胜。离家，居山中别业。</p><p>　　适阴雨，昼卧，室无人，忽见复室帘下，露妇人足，疑而问之。有女子褰帘入，年约十八九，衣服朴洁，而微黑多麻，类贫家女。意必村中僦屋者，呵曰：&ldquo;所须宜白家人，何得轻入!&rdquo;女微笑曰：&ldquo;妾非村中人，祖籍山东，吕姓。父文学士。妾小字无病。从父客迁，早离顾复。慕公子世家名士，愿为康成文婢。&rdquo;孙笑曰：&ldquo;卿意良佳。但仆辈杂居，实所不便，容旋里后，当舆聘之。&rdquo;女次且曰：&ldquo;自揣陋劣，何敢遂望敌体?聊备案前驱使，当不至倒捧册卷。&rdquo;孙曰：&ldquo;纳婢亦须吉日。&rdquo;乃指架上，使取通书第四卷&mdash;&mdash;盖试之也。女翻检得之。先自涉览，而后进之，笑曰：&ldquo;今日河魁不曾在房。&rdquo;孙意少动，留匿室中。女闲居无事，为之拂几整书，焚香拭鼎，满室光洁。孙悦之。</p><p>　　至夕，遣仆他宿。女俯眉承睫，殷勤臻至。命之寝，始持烛去。中夜睡醒，则床头似有卧人;以手探之，知为女，捉而撼焉。女惊起，立榻下，孙曰：&ldquo;何不别寝，床头岂汝卧处也?&rdquo;女曰：&ldquo;妾善惧。&rdquo;孙怜之，俾施枕床内。忽闻气息之来，清如莲蕊，异之;呼与共枕，不觉心荡;渐于同衾，大悦之。念避匿非策，又恐同归招议。孙有母姨，近隔十余门，谋令遁诸其家，而后再致之。女称善，便言：&ldquo;阿姨，妾熟识之，无容先达，请即去。&rdquo;孙送之，逾垣而去。孙母姨，寡媪也。凌晨起户，女掩入。媪诘之，答云：&ldquo;若甥遣问阿姨。公子欲归，路赊乏骑，留奴暂寄此耳。&rdquo;媪信之，遂止焉。孙归，矫谓姨家有婢，欲相赠，遣人舁之而还，坐卧皆以从。久益嬖之，纳为妾。世家论婚，皆勿许，殆有终焉之志。女知之，苦劝令娶;乃娶于许，而终嬖爱无病。许甚贤，略不争夕，无病事许益恭，以此嫡庶偕好。许举一子阿坚，无病爱抱如己出。儿甫三岁，辄离乳媪，从无病宿，许唤不去。无何，许病卒，临诀，嘱孙曰：&ldquo;无病最爱儿，即令子之可也，即正位焉亦可也。&rdquo;既葬，孙将践其言，告诸宗党，佥谓不可;女亦固辞，遂止。</p><p>　　邑有王天官女，新寡，来求婚。孙雅不欲娶，王再请之。媒道其美，宗族仰其势，共怂恿之。孙惑焉，又娶之。色果艳;而骄已甚，衣服器用，多厌嫌，辄加毁弃。孙以爱敬故，不忍有所拂。入门数月，擅宠专房，而无病至前，笑啼皆罪。时怒迁夫婿，数相闹斗。孙患苦之，以多独宿。妇又怒。孙不能堪，托故之都，逃妇难也。妇以远游咎无病。无病鞠躬屏气，承望颜色，而妇终不快。夜使直宿床下，儿奔与俱。每唤起给使，儿辄啼，妇厌骂之。无病急呼乳媪来抱之，不去，强之，益号。妇怒起，毒挞无算，始从乳媪去。儿以是病悸，不食。妇禁无病不令见之。儿终日啼，妇叱媪，使弃诸地。儿气竭声嘶，呼而求饮，妇戒勿与。日既暮，无病窥妇不在，潜饮儿。儿见之，弃水捉衿，号啕不止。妇闻之，意气汹汹而出。儿闻声辍涕，一跃遂绝。无病大哭。妇怒曰：&ldquo;贱婢丑态!岂以儿死胁我耶!无论孙家襁褓物;即杀王府世子，王天官女亦能任之!&rdquo;无病乃抽息忍涕，请为葬具。妇不许，立命弃之。</p><p>　　妇去，窃抚儿，四体犹温，隐语媪曰：&ldquo;可速将去，少待于野，我当继至。其死也，共弃之，活也，共抚之。&rdquo;媪曰：&ldquo;诺。&rdquo;无病入室，携簪珥出，追及之。共视儿，已苏。二人喜，谋趋别业，往依姨。媪虑其纤步为累，无病乃先趋以俟之，疾若飘风，媪力奔始能及。约二更许，儿病危，不复可前。遂斜行入村，至田叟家，倚门侍晓，叩扉借室，出簪珥易资，巫医并致，病卒不瘳。女掩泣曰：&ldquo;媪好视儿，我往寻其父也。&rdquo;媪方惊其谬妄，而女已杳矣，骇诧不已。</p><p>　　是日，孙在都，方憩息床上，女悄然入。孙惊起曰：&ldquo;才眠已入梦耶!&rdquo;女握手哽咽，顿足不能出声。久之久之，方失声而言曰：&ldquo;妾历千辛，与儿逃于杨&mdash;&mdash;&rdquo;句未终，纵声大哭，倒地而灭。孙骇绝，犹疑为梦;唤从人共视之，衣履宛然，大异不解。即刻趣装，星驰而归。既闻儿死妾遁，抚膺大悲。语侵妇，妇反唇相稽。孙忿，出白刃;婢妪遮救，不得近，遥掷之。刀脊中额，额破血流，披发嗥叫而出，将以奔告其家。孙捉还，杖挞无数，衣皆若缕，伤痛不可转侧。孙命舁诸房中护养之，将待其瘥而后出之。妇兄弟闻之。怒，率多骑登门，孙亦集健仆械御之。两相叫骂，竟日始散。王未快意，讼之。孙捍卫入城，自诣质审，诉妇恶状。宰不能屈，送广文惩戒以悦王。广文朱先生，世家子，刚正不阿。廉得情。怒曰：&ldquo;堂上公以我为天下之龌龊教官，勒索伤天害理之钱，以吮人痈痔者耶!此等乞丐相，我所不能!&rdquo;竟不受命。孙公然归。王无奈之，乃示意朋好，为之调停，欲生谢过其家。孙不肯，十反不能决。妇创渐平，欲出之，又恐王氏不受，因循而安之。</p><p>　　妾亡子死，夙夜伤心，思得乳媪，一问其情。因忆无病言&ldquo;逃于杨&rdquo;，近村有杨家疃，疑其在是;往问之，并无知者。或言五十里外有杨谷，遣骑诣讯，果得之。儿渐平复，相见各喜，载与俱归。儿望见父，嗷然大啼，孙亦泪下。妇闻儿尚存，盛气奔出，将致诮骂。儿方啼，开目见妇，惊投父怀，若求藏匿。抱而视之，气已绝矣。急呼之，移时始苏。孙恚曰：&ldquo;不知如何酷虐，遂使吾儿至此!&rdquo;乃立离婚书，送妇归。王果不受，又舁还孙。孙不得已，父子别居一院，不与妇通。乳媪乃备述无病情状，孙始悟其为鬼。感其义，葬其衣履，题碑曰&ldquo;鬼妻吕无病之墓&rdquo;。无何，妇产一男，交手于项而死之。孙益忿，复出妇;王又舁还之。孙乃具状，控诸上台，皆以天官故，置不理。后天官卒，孙控不已，乃判令大归。孙由此不复娶，纳婢焉。</p><p>　　妇既归，悍名噪甚，三四年无问名者。妇顿悔，而已不可复挽。有孙家旧媪，适至其家。妇优待之，对之流涕;揣其情，似念故夫。媪归告孙，孙笑置之。又年余，妇母又卒，孤无所依，诸娣姒颇厌嫉之，妇益失所，日辄涕零。一贫士丧偶，兄议厚其奁妆而遣之，妇不肯。每阴托往来者致意孙，泣告以悔，孙不听。一日，妇率一婢，窃驴跨之，竟奔孙。孙方自内出，迎跪阶下，泣不可止。孙欲去之，妇牵衣复跪之。孙固辞曰：&ldquo;如复相聚，常无间言则已耳;一朝有他，汝兄弟如虎狼，再求离逖，岂可复得!&rdquo;妇曰：&ldquo;妾窃奔而来，万无还理。留则留之，否则死之!且妾自二十一岁从君，二十三岁被出，诚有十分恶，宁无一分情?&rdquo;乃脱一腕钏，并两足而束之，袖覆其上，曰：&ldquo;此时香火之誓，君宁不忆之耶?&rdquo;孙乃荧眦欲泪，使人挽扶入室;而犹疑王氏诈谖，欲得其兄弟一言为证据。妇曰：&ldquo;妾私出，何颜复求兄弟?如不相信，妾藏有死具在此，请断指以自明。&rdquo;遂于腰间出利刃，就床边伸左手一指断之，血溢如涌。孙大骇，急为束裹。妇容色痛变，而更不呻吟，笑曰：&ldquo;妾今日黄粱之梦已醒，特借斗室为出家计，何用相猜?&rdquo;孙乃使子及妾另居一所，而己朝夕往来于两间。又日求良药医指创，月余寻愈。妇由此不茹荤酒，闭户诵佛而已。居久，见家政废弛，谓孙曰：&ldquo;妾此来，本欲置他事于不问，今见如此用度，恐子孙有饿莩者矣。无已，再腆颜一经纪之。&rdquo;乃集婢媪，按日责其绩织。家人以其自投也，慢之，窃相诮讪，妇若不闻。既而课工，惰者鞭挞不贷，众始惧之。又垂帘课主计仆，综理微密。孙乃大喜，使儿及妾皆朝见之。阿坚已九岁，妇加意温恤，朝入塾，常留甘饵以待其归，儿亦渐亲爱之。一日，儿以石投雀，妇适过，中颅而仆，逾刻不语。孙大怒，挞儿;妇苏，力止之，且喜曰：&ldquo;妾昔虐儿，中心每不自释，今幸销一罪案矣。&rdquo;孙益嬖爱之，妇每拒，使就妾宿。居数年，屡产屡殇，曰：&ldquo;此昔日杀儿之报也。&rdquo;阿坚既娶，遂以外事委儿，内事委媳。一日曰：&ldquo;妾某日当死。&rdquo;孙不信。妇自理葬具，至日，更衣入棺而卒。颜色如生，异香满室;既殓，香始渐灭。</p><p>　　异史氏曰：&ldquo;心之所好，原不在妍媸也。毛嫱、西施，焉知非自爱之者美之乎?然不遭悍妒，其贤不彰，几令人与嗜痂者并笑矣。至锦屏之人，其夙根原厚，故豁然一悟，立证菩提;若地狱道中，皆富贵而不经艰难者矣。&rdquo;</p><p>　　崔猛</p><p>　　崔猛，字勿猛，建昌世家子。性刚毅，幼在塾中，诸童稍有所犯，辄奋拳殴击，师屡戒不悛，名字皆先生所赐也。至十六七，强武绝伦。又能持长竿跃登夏屋。喜雪不平，以是乡人共服之，求诉禀白者盈阶满室。崔抑强扶弱，不避怨嫌;稍逆之，石杖交加，支体为残。每盛怒，无敢劝者。惟事母孝，母至则解。母谴责备至，崔唯唯听命，出门辄忘。比邻有悍妇，日虐其姑。姑饿濒死，子窃啖之;妇知，诟厉万端，声闻四院。崔怒，逾垣而过，鼻耳唇舌尽割之，立毙。母闻大骇，呼邻子极意温恤，配以少婢，事乃寝。母愤泣不食。崔惧，跪请受杖，且告以悔，母泣不顾。崔妻周，亦与并跪。母乃杖子，而又针刺其臂，作十字纹，朱涂之，俾勿灭。崔并受之，母乃食。</p><p>　　母喜饭僧道，往往餍饱之。适一道士在门、崔过之。道士目之曰：&ldquo;郎君多凶横之气，恐难保其令终。积善之家，不宜有此。&rdquo;崔新受母戒，闻之，起敬曰：&ldquo;某亦自知;但一见不平，苦不自禁。力改之，或可免否?&rdquo;道士笑曰：&ldquo;姑勿问可免不可免，请先自问能改不能改。但当痛自抑;如有万分之一，我告君以解死之术。&rdquo;崔生平不信厌禳，笑而不言。道士曰：&ldquo;我固知君不信。但我所言，不类巫觋，行之亦盛德;即或不效，亦无妨碍。&rdquo;崔请教，乃曰：&ldquo;适门外一后生，宜厚结之，即犯死罪，彼亦能活之也。&rdquo;呼崔出，指示其人。盖赵氏儿，名僧哥。赵，南昌人，以岁祲饥，侨寓建昌。崔由是深相结，请赵馆于其家，供给优厚。僧哥年十二，登堂拜母，约为弟昆。逾岁东作，赵携家去，音问遂绝。</p><p>　　崔母自邻妇死，戒子益切，有赴诉者，辄摈斥之。一日，崔母弟卒，从母往吊。途遇数人，絷一男子，呵骂促步，加以捶扑。观者塞途，舆不得进。崔问之，识崔者竞相拥告。先是，有巨绅子某甲者，豪横一乡，窥李申妻有色，欲夺之，道无由。因命家人诱与博赌，贷以资而重其息，要使署妻于券，资尽复给。终夜，负债数千，积半年，计子母三十余千。申不能偿，强以多人篡取其妻。申哭诸其门，某怒，拉系树上，榜笞刺剟，逼立&ldquo;无悔状&rdquo;。崔闻之，气涌如山，鞭马前向，意将用武。母搴帘而呼曰：&ldquo;唶!又欲尔耶!&rdquo;崔乃止。既吊而归，不语亦不食，兀坐直视，若有所嗔。妻诘之，不答。至夜，和衣卧榻上，辗转达旦，次夜复然。忽启户出，辄又还卧。如此三四，妻不敢诘，惟慑息以听之。既而迟久乃返，掩扉熟寝矣。</p><p>　　是夜，有人杀某甲于床上，刳腹流肠;申妻亦裸尸床下。官疑申，捕治之。横被残梏，踝骨皆见，卒无词。积年余，不堪刑，诬服，论辟。会崔母死，既殡，告妻曰：&ldquo;杀甲者，实我也，徒以有老母故，不敢泄。今大事已了，奈何以一身之罪殃他人?我将赴有司死耳!&rdquo;妻惊挽之，绝裾而去，自首于庭。官愕然，械送狱，释申。申不可，坚以自承。官不能决，两收之。戚属皆诮让申，申曰：&ldquo;公子所为，是我欲为而不能者也。彼代我为之，而忍坐视其死乎?今日即谓公子未出也可。&rdquo;执不异词，固与崔争。久之，衙门皆知其故，强出之，以崔抵罪，濒就决矣。会恤刑官赵部郎，案临阅囚，至崔名，屏人而唤之。崔入，仰视堂上，僧哥也。悲喜实诉。赵徘徊良久，仍令下狱，嘱狱卒善视之。寻以自首减等，充云南军，申为服役而去，未期年，援赦而归。皆赵力也。</p><p>　　既归，申终从不去，代为纪理生业。予之资，不受。缘橦技击之术，颇以关怀。崔厚遇之，买妇授田焉。崔由此力改前行，每抚臂上刺痕，法然流涕，以故乡邻有事，申辄矫命排解，不相禀白。</p><p>　　有王监生者，家豪富，四方无赖不仁之辈，出入其门。邑中殷实者，多被劫掠;或迕之，辄遣盗杀诸途。子亦淫暴。王有寡婶，父子俱烝之。妻仇氏，屡沮王，王缢杀之。仇兄弟质诸官，王赇嘱，以告者坐诬。兄弟冤愤莫伸，诣崔求诉。申绝之使去。过数日，客至，适无仆，使申瀹茗。申默然出，告人曰：&ldquo;我与崔猛朋友耳，从徙万里，不可谓不至矣;曾无廪给，而役同厮养，所不甘也!&rdquo;遂忿而去。或以告崔，崔讶其改节，而亦未之奇也。申忽讼于官，谓崔三年不给佣值。崔大异之，亲与对状，申忿相争。官不直之，责逐而去。又数日，申忽夜入王家，将其父子婶妇并杀之，粘纸于壁，自书姓名，及追捕之，则亡命无迹。王家疑崔主使，官不信。崔始悟前此之讼，盖恐杀人之累己也。关行附近州邑，追捕甚急。会闯贼犯顺，其事遂寝。及明鼎革，申携家归，仍与崔善如初。</p><p>　　时土寇啸聚，王有从子得仁，集叔所招无赖，据山为盗，焚掠村疃。一夜，倾巢而至，以报仇为名。崔适他出，申破扉始觉，越墙伏暗中。贼搜崔、李不得，据崔妻，括财物而去。申归，止有一仆，忿极，乃断绳数十段，以短者付仆，长者自怀之。嘱仆越贼巢，登半山，以火爇绳，散挂荆棘，即反勿顾。仆应而去。申窥贼皆腰束红带，帽系红绢，遂效其装。有老牝马初生驹，贼弃诸门外。申乃缚驹跨马，衔枚而出，直至贼穴。贼据一大村，申絷马村外，逾垣入。见贼众纷纭，操戈未释。申窃问诸贼，知崔妻在王某所。俄闻传令，俾各休息，轰然噭应。忽一人报东山有火，众贼共望之;初犹一二点，既而多类星宿。申坌息急呼东山有警。王大惊，束装率众而出。申乘间漏出其右，返身入内。见两贼守帐，绐之曰：&ldquo;王将军遗佩刀。&rdquo;两贼竞觅。申自后斫之，一贼踣;其一回顾，申又斩之。竟负崔妻越垣而出。解马授辔，曰：&ldquo;娘子不知途，纵马可也。&rdquo;马恋驹奔驶，申从之。出一隘口，申灼火于绳，遍悬之，乃归。</p><p>　　次日，崔还，以为大辱，形神跳躁，欲单骑往平贼。申谏止之。集村人共谋，众恇怯莫敢应。解谕再四，得敢往二十余人，又苦无兵。适于得仁族姓家获奸细二，崔欲杀之，申不可;命二十人各持白梃，具列于前，乃割其耳而纵之。众怨曰：&ldquo;此等兵旅，方惧贼知，而反示之。脱其倾队而来，阖村不保矣!&rdquo;申曰：&ldquo;吾正欲其来也。&rdquo;执匿盗者诛之。遣人四出，各假弓矢火铳，又诣邑借巨炮二。日暮，率壮士至隘口，置炮当其冲;使二人匿火而伏，嘱见贼乃发。又至谷东口，伐树置崖上。已而与崔各率十余人，分岸伏之。一更向尽，遥闻马嘶，贼果大至，繦属不绝。俟尽入谷，乃推堕树木，断其归路。俄而炮发，喧腾号叫之声，震动山谷。贼骤退，自相践踏;至东口，不得出，集无隙地。两岸铳矢夹攻，势如风雨，断头折足者，枕藉沟中。遗二十余人，长跪乞命。乃遣人絷送以归。乘胜直抵其巢。守巢者闻风奔窜，搜其辎重而还。崔大喜，问其设火之谋。曰：&ldquo;设火于东，恐其西追也;短，欲其速尽，恐侦知其无人也;既而设于谷口，口甚隘，一夫可以断之，彼即追来，见火必惧：皆一时犯险之下策也。&rdquo;取贼鞫之，果追入谷，见火惊退。二十余贼，尽劓刖而放之。由此威声大震，远近避乱者从之如市，得土团三百余人。各处强寇无敢犯，一方赖之以安。</p><p>　　异史氏曰：&ldquo;快牛必能破车，崔之谓哉!志意慷慨，盖鲜俪矣。然欲天下无不平之事，宁非意过其通者与?李申，一介细民，遂能济美。缘橦飞入，剪禽兽于深闺;断路夹攻，荡幺魔于隘谷。使得假五丈之旗，为国效命，乌在不南面而王哉!&rdquo;</p><p>　　化男</p><p>　　苏州木渎镇，有民女夜坐庭中，忽星陨中颅，仆地而死。其父母老而无子，止此女，哀呼急救。移时始苏，笑曰：&ldquo;我今为男子矣!&rdquo;验之，果然。其家不以为妖，而窃喜其得丈夫子也。此丁亥间事。</p><p>　　禽侠</p><p>　　天津某寺，鹳鸟巢于鸱尾。殿承尘上，藏大蛇如盆，每至鹳雏团翼时，辄出吞食尽。鹳悲鸣数日乃去。如是三年，人料其必不复至，次岁巢如故。约雏长成，即径去，三日始还，入巢哑哑，哺子如初。蛇又蜿蜒而上。甫近巢，两鹳惊，飞鸣哀急，直上青冥。俄闻风声蓬蓬，一瞬间天地似晦。众骇异，共视一大鸟翼蔽天日，从空疾下，骤如风雨，以爪击蛇，蛇首立堕，连催殿角数尺许，振翼而去。</p><p>　　异史氏曰：&ldquo;次年复至，盖不料其祸之复也;三年而巢不移，则报仇之计已决;三日不返，其去作秦庭之哭，可知矣。大鸟必羽族之剑仙也，飙然而来，一击而去，妙手空空儿何以加此?&rdquo;</p><p>　　济南有营卒，见鹳鸟过，射之，应弦而落。喙中衔鱼，将哺子也。或劝拔矢放之，卒不听。少顷带矢飞去。后往来郭间，两年余，贯矢如故。一日，卒坐辕门下，鹳过，矢坠地。卒拾视曰：&ldquo;矢固无恙耶?&rdquo;耳适痒，因以矢搔耳。忽大风催门，门骤阖，触矢贯脑而死。</p><p>　　诗谳</p><p>　　青州居民范小山，贩笔为业，行贾未归。四月间，妻贺氏独居，夜为盗所杀。是夜微雨，泥中遗诗扇一柄，乃王晟之赠吴蜚卿者。晟，不知何人;吴，益都之素封，与范同里，平日颇有佻达之行，故里党共信之。郡县拘质，坚不伏，惨被械梏，诬以成案;驳解往复，历十余官，更无异议。</p><p>　　吴亦自分必死，嘱其妻罄竭所有，以济茕独。有向其门诵佛千者，给以絮裤;至万者絮袄。于是乞丐如市，佛号声闻十余里。因而家骤贫，惟日货田产以给资斧。阴赂监者使市鸩，夜梦神人告之曰：&ldquo;子勿死，曩日&lsquo;外边凶&rsquo;，目下&lsquo;里边吉&rsquo;矣。&rdquo;再睡又言，以是不果死。</p><p>　　未几，周元亮先生分守是道，录囚至吴，若有所思。因问：&ldquo;吴某杀人，有何确据?&rdquo;范以扇对。先生熟视扇，便问：&ldquo;王晟何人?&rdquo;并云不知。又将爰书细阅一过，立命脱其死械，自监移之仓。范力争之，怒曰：&ldquo;尔欲妄杀一人便了却耶?抑将得仇人而甘心耶?&rdquo;众疑先生私吴，俱莫敢言。</p><p>　　先生标朱签，立拘南郭某肆主人。主人惧，莫知所以。至则问曰：&ldquo;肆壁有东莞李秀诗，何时题耶?&rdquo;答云：&ldquo;旧岁提学案临，有日照二三秀才，饮醉留题，不知所居何里。&rdquo;遂遣役至日照，坐拘李秀。数日，秀至，怒曰：&ldquo;既作秀才，奈何谋杀人?&rdquo;秀顿首错愕，曰：&ldquo;无之!&rdquo;先生掷扇下，令其自视，曰：&ldquo;明系尔作，何诡托王晟?&rdquo;秀审视，曰：&ldquo;诗真某作，字实非某书。&rdquo;曰：&ldquo;既知汝诗，当即汝友。谁书者?&rdquo;秀曰：&ldquo;迹似沂州王佐。&rdquo;乃遣役关拘王佐。佐至，呵问如秀状。佐供：&ldquo;此益都铁商张成索某书者，云晟其表兄也。&rdquo;先生曰：&ldquo;盗在此矣。&rdquo;执成至，一讯遂伏。</p><p>　　先是，成窥贺美，欲挑之，恐不谐。念托于吴，必人所共信，故伪为吴扇，执而往。谐则自认，不谐则嫁名于吴，而实不期至于杀也。逾垣入逼妇;妇因独居，常以刃自卫。既觉，捉成衣，操刀而起。成惧，夺其刀。妇力挽。令不得脱，且号。成益窘，遂杀之，委扇而去。</p><p>　　三年冤狱，一朝而雪，无不诵神明者。吴始语&ldquo;里边吉&rdquo;乃&ldquo;周&rdquo;字也。然终莫解其故。后邑绅乘间请之，笑曰：&ldquo;此最易知。细阅爰书，贺被杀在四月上旬，是夜阴雨，天气犹寒，扇乃不急之物，岂有忙迫之时，反携此以增累者，其嫁祸可知。向避雨南郭，见题壁诗与箑头之作，口角相类，故妄度李生，果因是而得真盗。&rdquo;闻者叹服。</p><p>　　异史氏曰：&ldquo;入之深者，当其无有有之用。词赋文章，华国之具也，而先生以相天下士，称孙阳焉。岂非入其中深乎?而不谓相士之道，移于折狱。易曰：&lsquo;知几其神。&rsquo;先生有之矣。&rdquo;</p><p>　　鹿衔草</p><p>　　关外山中多鹿。土人戴鹿首，伏草中，卷叶作声，鹿即群至。然牡少而牝多。牡交群牝，千百必遍，既遍遂死。众牝嗅之，知其死，分走谷中，衔异草置吻旁以熏之，顷刻复苏。急鸣金施铳，群鹿惊走。因取其草，可以回生。</p><p>　　小棺</p><p>　　天津有舟人某，夜梦一人教之曰：&ldquo;明日有载竹笥赁舟者，索之千金;不然，勿渡也。&rdquo;某醒，不信。既寐复梦，且书&ldquo;、(厂赑)、&rdquo;三字于壁，嘱云：&ldquo;倘渠吝价，当即书此示之。&rdquo;某异之。但不识其字，亦不解何意。次日，留心行旅;日向西，果有一人驱骡载笥来，问舟。某如梦索价，其人笑之。反复良久，某牵其手，以指书前字。其人大愕，即刻而灭。搜其装载，则小棺数万余，每具仅长指许，各贮滴血而已。某以三字传示遐迩，并无知者。未几，吴逆叛谋既露，党羽尽诛，陈尸几如棺数焉。徐白山说。</p><p>　　邢子仪</p><p>　　滕有杨某，从白莲教党，得左道之术。徐鸿儒诛后，杨幸漏脱，遂挟术以遨。家中田园楼阁，颇称富有。至泗上某绅家，幻法为戏，妇女出窥。杨睨其女美，归谋摄取之。其继室朱氏，亦风韵，饰以华妆，伪作仙姬;又授木鸟，教之作用;乃自楼头推堕之。朱觉身轻如叶，飘飘然凌云而行。无何，至一处，云止不前，知已至矣。是夜，月明清洁，俯视甚了。取木鸟投之，鸟振翼飞去，直达女室。女见彩禽翔入，唤婢扑之，鸟已冲帘出。女追之，鸟堕地作鼓翼声;近逼之，扑入裙底;展转间，负女飞腾，直冲霄汉。婢大号。朱在云中言曰：&ldquo;下界人勿须惊怖，我月府姮娥也。渠是王母第九女，偶谪尘世。王母日切怀念，暂招去一相会聚，即送还耳。&rdquo;遂与结襟而行。</p><p>　　方及泗水之界，适有放飞爆者，斜触鸟翼;鸟惊堕，牵朱亦堕，落一秀才家。秀才邢子仪，家赤贫而性方鲠。曾有邻妇夜奔，拒不纳。妇衔愤去，谮诸其夫，诬以挑引。夫固无赖，晨夕登门诟辱之，邢因货产，僦居别村。有相者顾某善决人福寿，刑踵门叩之。顾望见笑曰：&ldquo;君富足千钟，何着败絮见人?岂谓某无瞳耶?&rdquo;邢嗤妄之。顾细审曰：&ldquo;是矣。固虽萧索，然金穴不远矣。&rdquo;邢又妄之。顾曰：&ldquo;不惟暴富，且得丽人。&rdquo;邢终不以为信。顾推之出，曰：&ldquo;且去，且去，验后方索谢耳。&rdquo;是夜，独坐月下，忽二女自天降，视之，皆丽姝。诧为妖，诘问之，初不肯言。邢将号召乡里，朱惧，始以实告，且嘱勿泄，愿终从焉。邢思世家女不与妖人妇等，遂遣人告其家。其父母自女飞升，零涕惶惑;忽得报书，惊喜过望，立刻命舆马星驰而去。报邢百金，携女归。邢得艳妻，方忧四壁，得金甚慰。往谢顾，顾又审曰：&ldquo;尚未尚未。泰运已交，百金何足言!&rdquo;遂不受谢。</p><p>　　先是，绅归，请于上官捕杨。杨预遁，不知所之，遂籍其家，发牒追朱。朱惧，牵邢饮泣。邢亦计窘，始赂承牒者，赁车骑携朱诣绅，哀求解脱。绅感其义，为竭力营谋，得赎免;留夫妻于别馆，欢如戚好。绅女幼受刘聘;刘，显秩也，闻女奇邢家信宿，以为辱，反婚书，与女绝姻。绅将议姻他族，女告父母，誓从邢。邢闻之喜;朱亦喜，自愿下之。绅忧邢无家，时杨居宅从官货，因代购之。夫妻遂归，出曩金，粗治器具，蓄婢仆，旬日耗费已尽。但冀女来，当复得其资助。一夕，朱谓邢曰：&ldquo;孽夫杨某，曾以千金埋楼下，惟妾知之。适视其处，砖石依然，或窖藏无恙。&rdquo;往共发之，果得金。因信顾术之神，厚报之。后女于归，妆资丰盛，不数年，富甲一郡矣。</p><p>　　异史氏曰：&ldquo;白莲歼灭而杨独不死，又附益之，几疑恢恢者疏而且漏矣。孰知天留之，盖为邢也。不然，邢即否极而泰，亦恶能仓卒起楼阁、累巨金哉?不爱一色，而天报之以两。呜呼!造物无言，而意可知矣。&rdquo;</p><p>　　李生</p><p>　　商河李生，好道。村外里余，有兰若，筑精舍三楹，趺坐其中。游食缁黄，往来寄宿，辄与倾谈，供给不厌。一日，大雪严寒，有老僧担囊借榻，其词玄妙。信宿将行，固挽之，留数日。适生以他故归，僧嘱早至，意将别生。鸡鸣而往，扣关不应。逾垣入，见室中灯火荧荧，疑其有作，潜窥之。僧趣装矣，一瘦驴絷灯檠上，细审，不类真驴，颇似殉葬物;然耳尾时动，气咻咻然。俄而装成，启户牵出。生潜尾之。门外原有大池，僧系驴池树，裸入水中，遍体掬濯已;着衣牵驴入，亦濯之。既而加装超乘，行绝驶。生始呼之。僧但遥拱致谢，语不及闻，去已远矣。王梅屋言：李其友人。曾至其家，见堂上额书&ldquo;待死堂&rdquo;，亦达士也。</p><p>　　陆押官</p><p>　　赵公，湖广武陵人，官宫詹，致仕归。有少年伺门下，求司笔札。公召入，见其人秀雅，诘其姓名，自言陆押官，不索佣值。公留之，慧过凡仆。往来笺奏，任意裁答，无不工妙。主人与客弈，陆睨之，指点辄胜。赵益优宠之。</p><p>　　诸僚仆见其得主人青目，戏索作筵。押官许之，问：&ldquo;僚属几何?&rdquo;会别业主计者约三十余人，众悉告之数以难之。押官曰：&ldquo;此大易。但客多，仓卒不能遽办，肆中可也。&rdquo;遂遍邀诸侣，赴临街店。皆坐。酒甫行，有按壶起者曰：&ldquo;诸君姑勿酌，请问今日谁作东道主?宜先出资为质，始可放情饮啖;不然，一举数千，哄然都散，向何取偿也?&rdquo;众目押官。押官笑曰：&ldquo;得无谓我无钱耶?我固有钱。&rdquo;乃起，向盆中捻湿面如拳，碎掐置几上，随掷，遂化为鼠，窜动满案。押官任捉一头，裂之，啾然腹破，得小金;再捉，亦如之。顷刻鼠尽，碎金满前，乃告众曰：&ldquo;是不足供饮耶?&rdquo;众异之，乃共恣饮。既毕，会直三两余，众秤金，适符其数。众索一枚怀归，白其异于主人。主人命取金，搜之已亡。反质肆主，则偿资悉化蒺藜。仆白赵，赵诘之。押官曰：&ldquo;朋辈逼索酒食，囊空无资。少年学作小剧，故试之耳。&rdquo;众复责偿。押官曰：&ldquo;某村麦穗中，再一簸扬，可得麦二石，足偿酒价有余也。&rdquo;因浼一人同去。某村主计者将归，遂与偕往。至则净麦数斛，已堆场中矣。众以此益奇押官。</p><p>　　一日，赵赴友筵，堂中有盆兰甚茂，爱之。归犹赞叹之。押官曰：&ldquo;诚爱此兰，无难致者。&rdquo;赵犹未信。凌晨至斋，忽闻异香蓬勃，则有兰花一盆，箭叶多寡，宛如所见。因疑其窃，审之。押官曰：&ldquo;臣家所蓄，不下千百，何须窃焉?&rdquo;赵不信。适某友至，见兰惊曰：&ldquo;何酷肖寒家物!&rdquo;赵曰：&ldquo;余适购之，亦不识所自来。但君出门时，见兰花尚在否?&rdquo;某曰：&ldquo;我实不曾至斋，有无固不可知。然何以至此?&rdquo;赵视押官，押官曰：&ldquo;此无难辨：公家盆破，有补缀处，此盆无也。&rdquo;验之始信。夜告主人曰：&ldquo;向言某家花卉颇多，今屈玉趾乘月往观。但诸人皆不可从，惟阿鸭无害。&rdquo;&mdash;&mdash;鸭，宫詹僮也。遂如所请。公出，已有四人荷肩舆，伏候道左。赵乘之，疾于奔马。俄顷入山，但闻奇香沁骨。至一洞府，见舍宇华耀，迥异人间，随处皆设花石，精盆佳卉，流光散馥，即兰一种，约有数十余盆，无不茂盛。观已，如前命驾归。押官从赵十余年，后赵无疾卒，遂与阿鸭俱出，不知所往。</p><p>　　蒋太史</p><p>　　蒋太史超，记前世为峨嵋僧，数梦至故居庵前潭边濯足。为人笃嗜内典，一意台宗，虽早登禁林，常有出世之想。假归江南，抵秦邮，不欲归。子哭挽之，弗听。遂入蜀，居成都金沙寺;久之，又之峨嵋，居伏虎寺，示疾怛化。自书偈云：&ldquo;翛然猿鹤自来亲，老衲无端堕业尘。妄向镬汤求避热，那从大海去翻身。功名傀儡场中物，妻子骷髅队里人。只有君亲无报答，生生常自祝能仁。&rdquo;</p><p>　　王阮亭云：&ldquo;蒋，金坛人，金坛原名金沙;其字又曰虎臣，卒殁于峨嵋伏虎寺：名皆巧合，亦奇。予壬子典试蜀中，蒋在峨嵋，寄予书云：&lsquo;身是峨嵋老僧，故万里归骨于此。&rsquo;寻化去。予有挽诗曰：&lsquo;西风三十载，九病一迁官。忽忆峨嵋好，真忘蜀道难。法云晴浩荡，春雪气高寒。万里堪埋骨，天成白玉棺。&rsquo;盖用书中语也。&rdquo;</p><p>　　邵士梅</p><p>　　邵进士，名士梅，济宁人。初授登州教授，有二老秀才投剌，睹其名，似甚熟识;凝思良久，忽悟前身。便问斋夫：&ldquo;某生居某村否?&rdquo;又言其丰范，一一吻合。俄两生入，执手倾语，欢若平生。谈次，问高东海况。二生曰：&ldquo;狱死二十余年矣，今一子尚存。此乡中细民，何以见知?&rdquo;邵笑云：&ldquo;我旧戚也。&rdquo;先是，高东海素无赖，然性豪爽，轻财好义。有负租而鬻女者，倾囊代赎之。私一媪，媪坐隐盗，官捕甚急，逃匿高家。官知之，收高，备极搒掠，终不服，寻死狱中。其死之日，即邵生辰。后邵至某村，恤其妻子，远近皆知其异。此高少宰言之，即高公子冀良同年也。</p><p>　　王阮亭云：&ldquo;邵前生为栖霞人，与其妻三世为夫妇，事更奇。高东海以病死，非狱死，邵自述甚详。&rdquo;</p><p>　　顾生</p><p>　　江南顾生，客稷下，眼暴肿，昼夜呻吟，罔所医药。十余日，痛少减。乃合眼时辄睹巨宅，凡四五进，门皆洞辟;最深处有人往来，但遥睹不可细认。</p><p>　　一日，方凝神注之，忽觉身入宅中，三历门户，绝无人迹。有南北厅事，内以红毡贴地。略窥之，见满屋婴儿，坐者、卧者、膝行者，不可数计。愕疑间，一人自舍后出，见之曰：&ldquo;小王子谓有远客在门，果然。&rdquo;便邀之。顾不敢入，强之乃入。问：&ldquo;此何所?&rdquo;曰：&ldquo;九王世子居。世子疟疾新瘥，今日亲宾作贺，先生有缘也。&rdquo;言未已，有奔至者督促速行。俄至一处，雕榭朱栏，一殿北向，凡九楹。历阶而升，则客已满座，见一少年北面坐，知是王子，便伏堂下。满堂尽起。王子曳顾东向坐。酒既行，鼓乐暴作，诸妓升堂，演&ldquo;华封祝&rdquo;。才过三折，逆旅主人及仆唤进午餐，就床头频呼之。耳闻甚真，心恐王子知，遂托更衣而出。仰视日中夕，则见仆立床前，始悟未离旅邸。</p><p>　　心欲急返，因遣仆阖扉去。甫交睫，见宫舍依然，急循故道而入。路经前婴儿处，并无婴儿，有数十媪蓬首驼背，坐卧其中。望见顾，出恶声曰：&ldquo;谁家无赖子，来此窥伺!&rdquo;顾惊惧，不敢置辩，疾趋后庭，升殿即坐。见王子颔下添髭尺余矣。见顾，笑问：&ldquo;何往?剧本过七折矣。&rdquo;因以巨觥示罚。移时曲终，又呈齣目。顾点&ldquo;鼓祖娶妇&rdquo;。妓即以椰瓢行酒，可容五斗许。顾离席辞曰：&ldquo;臣目疾，不敢过醉。&rdquo;王子曰：&ldquo;君患目，有太医在此，便合诊视。&rdquo;东座一客，即离坐来，两指启双眦，以玉簪点白膏如脂，嘱合目少睡。王子命侍儿导入复室，令卧;卧片时，觉床帐香软，因而熟眠。</p><p>　　居无何，忽闻鸣钲锽聒，即复惊醒。疑是优戏未毕，开目视之，则旅舍中狗舐油锁也。然目疾若失。再闭眼，一无所睹矣。</p><p>　　陈锡九</p><p>　　陈锡九，邳人。父子言，邑名士。富室周某，仰其声望，订为婚姻。言累举不第，家业萧条，游学于秦，数年无信。周阴有悔心。以少女适王孝廉为继室，王聘仪丰盛，仆马甚都。以此愈憎锡九贫，坚意绝婚;问女，女不从。怒，以恶服饰遣归锡九。日不举火，周全不顾恤。</p><p>　　一日，使佣媪以槨烩门朊畔蚰冈唬&ldquo;主人使某视小姑姑饿死否。&rdquo;女恐母惭，强笑以乱其词。因出槨恢须榷心盖啊ｆ林怪唬&ldquo;无须尔!自小姑入人家，何曾交换出一杯温凉水?吾家物，料姥姥亦无颜啖噉得。&rdquo;母大恚，声色俱变。媪不服，恶语相侵。纷纭间，锡九自外入，讯知大怒，撮毛批颊，挞逐出门而去。次日，周来逆女，女不肯归;明日又来，增其人数，众口呶呶，如将寻斗。母强劝女去。女潸然拜母，登车而去。过数日，又使人来逼索离婚书，母强锡九与之。惟望子言归，以图别处。</p><p>　　周家有人自西安来，知子言已死，陈母哀愤成疾而卒。锡九哀迫中，尚望妻归;久而渺然，悲愤益切。薄田数亩，鬻治葬具。葬毕，乞食赴秦，以求父骨。至西安，遍访居人，或言数年前有书生死于逆旅，葬之东郊，今冢已没。锡九无策，惟朝丐市廛，暮宿野寺，冀有知者。</p><p>　　会晚经丛葬处，有数人遮道，逼索饭价。锡九曰：&ldquo;我异乡人，乞食城郭，何处少人饭价?&rdquo;共怒，捽之仆地，以埋儿败絮塞其口。力尽声嘶，渐就危殆。忽共惊曰：&ldquo;何处官府至矣!&rdquo;释手寂然。俄有车马至，便问：&ldquo;卧者何人?&rdquo;即有数人扶至车下。车中人曰：&ldquo;是吾儿也。孽鬼何敢尔!可悉缚来，勿致漏脱。&rdquo;锡九觉有人去其塞，少定，细认，真其父也。大哭曰：&ldquo;儿为父骨良苦。今固尚在人间耶!&rdquo;父曰：&ldquo;我非人，太行总管也。此来亦为吾儿。&rdquo;锡九哭益哀。父慰谕之。锡九泣述岳家离婚，父曰：&ldquo;无忧，今新妇亦在母所。母念儿甚，可暂一往。&rdquo;遂与同车，驰如风雨。</p><p>　　移时，至一官署，下车入重门，则母在焉。锡九痛欲绝，父止之。锡九啜泣听命。见妻在母侧，问母曰：&ldquo;儿妇在此，得毋亦泉下耶?&rdquo;母曰：&ldquo;非也，是汝父接来，待汝归家，当便送去。&rdquo;锡九曰：&ldquo;儿侍父母，不愿归矣。&rdquo;母曰：&ldquo;辛苦跋涉而来，为父骨耳。汝不归;初志为何也?况汝孝行已达天帝，赐汝金万斤，夫妻享受正远，何言不归?&rdquo;锡九垂泣。父数数促行，锡九哭失声。父怒曰：&ldquo;汝不行耶!&rdquo;锡九惧，收声，始询葬所。父挽之曰：&ldquo;子行，我告之：去丛葬处百余步，有子母白榆是也。&rdquo;挽之甚急、竟不遑别母。门外有健仆，捉马待之。既超乘，父嘱曰：&ldquo;日所宿处，有少资斧，可速办装归，向岳索妇;不得妇，勿休也。&rdquo;锡九诺而行。马绝驶，鸡鸣至西安。仆扶下，方将拜致父母，而人马已杳。寻至旧宿处，倚壁假寐，以待天明。坐处有拳石碍股，晓而视之，白金也。市棺赁舆，寻双榆下，得父骨而归。</p><p>　　合厝既毕，家徒四壁。幸里中怜其孝，共饭之。将往索妇，自度不能用武，与族兄十九往。及门，门者绝之。十九素无赖，出语秽亵。周使人劝锡九归，愿即送女去，锡九还。初，女之归也，周对之骂婿及母，女不语，但向壁零涕。陈母死，亦不使闻。得离书，掷向女曰：&ldquo;陈家出汝矣!&rdquo;女曰：&ldquo;我不曾悍逆，何为出我?&rdquo;欲归质其故，又禁闭之。后锡九如西安，遂造凶讣，以绝女志。此信一播，遂有杜中翰来议姻，竟许之。亲迎有日，女始知，遂泣不食，以被韬面，气如游丝。周正无法，忽闻锡九至，发语不逊，意料女必死，遂舁归锡九，意将待女死以泄其愤。锡九归，而送女者已至;犹恐锡九见其病而不内，甫入门，委之而去。邻里代忧，共谋舁还;锡九不听，扶置榻上，而气已绝。始大恐。正遑迫间，周子率数人持械入，门窗尽毁。锡九逃匿，苦搜之。乡人尽为不平;十九纠十余人锐身急难，周子兄弟皆被夷伤，始鼠窜而去。周益怒，讼于官，捕锡九、十九等。锡九将行，以女尸嘱邻媪，忽闻榻上若息，近视之，秋波微动矣，少时，已能转侧。大喜，诣官自陈。宰怒周讼诬。周惧，啖以重赂，始得免。锡九归，夫妻相见，悲喜交并。</p><p>　　先是，女绝食奄卧，自矢必死。忽有人捉起曰：&ldquo;我陈家人也，速从我去，夫妻可以相见，不然无及矣!&rdquo;不觉身已出门，两人扶登肩舆。顷刻至官廨，见公姑俱在，问：&ldquo;此何所?&rdquo;母曰：&ldquo;不必问，容当送汝归。&rdquo;一日，见锡九至，甚喜。一见遽别，心颇疑怪。公不知何事，恒数日不归。昨夕忽归，曰：&ldquo;我在武夷，迟归二日，难为保儿矣，可速送儿归去。&rdquo;遂以舆马送女。忽见家门，遂如梦醒。女与锡九共述曩事，相与惊喜。从此夫妻相聚，但朝夕无以自给。锡九于村中设童蒙帐，兼自攻苦，每私语曰：&ldquo;父言天赐黄金，今四堵空空，岂训读所能发迹耶?&rdquo;</p><p>　　一日，自塾中归，遇二人，问之曰：&ldquo;君陈某耶?&rdquo;锡九曰：&ldquo;然。&rdquo;二人即出铁索絷之，锡九不解其故。少间，村人毕集，共诘之，始知郡盗所牵。众怜其冤，醵钱赂役，途中得无苦。至郡见太夺，历述家世。太守愕然曰：&ldquo;此名士之子，温文尔雅，乌能作贼!&rdquo;命脱缧绁，取盗严梏之，始供为周某贿嘱，锡九又诉翁婿反面之由，太守更怒，立刻拘提。即延锡九至署，与论世好，盖太守旧邳宰韩公之子，即子言受业门人也。赠灯火之费以百金;又以二骡代步，使不时趋郡，以课文艺。转于各上官游扬其孝，自总制而下，皆有馈遗。锡九乘骡而归，夫妻慰甚。</p><p>　　一日，妻母哭至，见女伏地不起。女骇问之，始知周已被械在狱矣。女哀哭自咎，但欲觅死。锡九不得已，诣郡为之缓颊。太守释令自赎，罚谷一百石，批赐孝子陈锡九。放归，出仓粟，杂糠秕而辇运之，锡九谓女曰：&ldquo;尔翁以小人之心度君子矣。乌知我必受之，而琐琐杂糠覈耶?&rdquo;因笑却之。锡九家虽小有，而垣墙陋蔽。一夜，群盗入，仆觉，大号，止窃两骡而去。后半年余，锡九夜读，闻挝门声，问之寂然。呼仆起视，则门一启，两骡跃入，乃向所亡也。直奔枥下，咻咻汗喘。烛之，各负革囊，解视，则白镪满中。大异，不知其所自来。后闻是夜大盗劫周，盈装出，适防兵追急，委其捆载而去。骡认故主，径奔至家。</p><p>　　周自狱中归，刑创犹剧;又遭盗劫，大病而死。女夜梦父囚系而至，曰：&ldquo;吾生平所为，悔已无及。今受冥谴，非若翁莫能解脱，为我代求婿，致一函焉。&rdquo;醒而呜泣。诘之，具以告。锡九久欲一诣太行，即日遂发。既至，备牲物酹祝之，即露宿其处，冀有所见，终夜无异，遂归。周死，母子逾贫，仰给于次婿。王孝廉考补县尹，以墨败，举家徙沈阳，益无所归。锡九时顾恤之。</p><p>　　异史氏曰：&ldquo;善莫大于孝，鬼神通之，理固宜然。使为尚德之达人也者，即终贫，犹将取之，乌论后此之必昌哉?或以膝下之娇女，付诸颁白之叟，而扬扬曰：&lsquo;某贵官，吾东床也。&rsquo;呜呼!宛宛婴婴者如故，而金龟婿以谕葬归，其惨已甚矣;而况以少妇从军乎?&rdquo;</p><p>　　放蝶</p><p>　　(此篇原缺，据青柯亭刻本补)</p><p>　　长山王进士(山斗)生为令时，每听讼，按律之轻重，罚令纳蝶自赎;堂上千百齐放，如风飘碎锦，王乃拍案大笑。一夜，梦一女子，衣裳华好，从容而入，曰：&ldquo;遭君虐政，姊妹多物故。当使君先受风流之小谴耳。&rdquo;言已，化为蝶，回翔而去。明日，方独酌署中，忽报直指使至，皇遽而出，闺中戏以素花簪冠上，忘除之。直指见之，以为不恭，大受诟骂而返。由是罚蝶令遂止。</p><p>　　青城于重寅，性放诞。为司理时，元夕以火花爆竹缚驴上，首尾并满，牵登太守之门，击柝而请，自白：&ldquo;某献火驴，幸出一览。&rdquo;时太守有爱子患痘，心绪方恶，辞之。于固请之。太守不得已，使阍人启钥。门甫辟，开火发机，推驴入。爆震驴惊，踶趹狂奔;又飞火射人，人莫敢近。驴穿堂入室，破瓯毁甑，火触成尘，窗纱都烬。家人大哗。痘儿惊陷，终夜而死。太守痛恨，将揭劾之。于浼诸司道，登堂负荆，乃免。</p><p>　　男生子</p><p>　　(此篇原缺，据青柯亭刻本补)</p><p>　　福建总兵杨辅，有娈童，腹震动。十月既满，梦神人剖其两胁去之。及醒，两男夹左右啼。起视胁下，剖痕俨然。儿名之天舍、地舍云。</p><p>　　异史氏曰：&ldquo;按此吴藩未叛前事也。吴既叛，闽抚蔡公疑杨欲图之，而恐其为乱，以他故召之。杨妻夙智勇，疑之，沮杨行，杨不听。妻涕而送之。归则传齐诸将，披坚执锐，以待消息。少间，闻夫被诛，遂反攻蔡。蔡仓皇不知所为，幸标卒固守，不克乃去。去既远，蔡始戎装突出，率众大嗓。人传为笑焉。后数年，盗乃就抚。未几，蔡暴亡;临卒，见杨操兵入，左右亦皆见之。呜呼!其鬼虽雄，而头不可复续类!生子之妖，其兆于此耶?&rdquo;</p><p>　　黄将军</p><p>　　(此篇原缺，据聊斋志异拾遗本补)</p><p>　　黄靖南得功微时，与二孝廉赴都，途遇响寇。孝廉惧，长跪献资。黄怒甚，手无寸铁，即以两手握骡足，举而投之。寇不及防，马倒人堕。黄拳之臂断，搜橐而归孝廉。孝廉服其勇，资劝从军。后屡建奇功，遂腰蟒玉。</p><p>　　医术</p><p>　　(此篇原缺，据青柯亭刻本补)</p><p>　　张氏者，沂之贫民。途中遇一道士，善风鉴，相之曰：&ldquo;子当以术业富。&rdquo;张曰：&ldquo;宜何从?&rdquo;又顾之，曰：&ldquo;医可也。&rdquo;张曰：&ldquo;我仅识之无耳，乌能是?&rdquo;道士笑曰：&ldquo;迂哉!名医何必多识字乎?但行之耳。&rdquo;既归，贫无业，乃摭拾海上方，即市廛中除地作肆，设鱼牙蜂房，谋升斗于口舌之间，而人亦未之奇也。会青州太守病嗽，牒檄所属征医。沂故山僻，少医工，而令惧无以塞责，又责里中使自报。于是共举张，令立召之。张方痰喘不能自疗，闻命大惧，固辞。令弗听，卒邮送去。路经深山，渴极，咳愈甚。入村求水，而出中水价与玉液等，遍乞之，无与者。见一妇漉野菜，菜多水寡，盎中浓浊如涎。张燥急难堪，便乞余沈饮之。少间，渴解，嗽亦顿止。阴念：殆良方也。比至郡，诸邑医工，已先施治，并未痊减。张入，求密所，伪作药目，传示内外;复遣人于民间索诸藜藿，如法淘汰讫，以汁进太守。一服，病良已，太守大悦，赐赉甚厚，旌以金匾。由此名大噪，门常如市，应手无不悉效。有病伤寒者，言症求方。张适醉，误以疟剂予之。醒而悟之，不敢以告人。三日后，有盛仪造门而谢者，问之，则伤寒之人，大吐大下而愈矣。此类甚多。张由此称素封，益以声价自重，聘者非重资安舆不至焉。</p><p>　　益都韩翁，名医也。其未著时，货药于四方。暮无所宿，投止一家，则其子伤寒将死，因请施治。韩思不治则去此莫适，而治之诚无术。往复跮踱，以手搓体，而污成片，捻之如丸。顿思以此绐之，当亦无所害。晓而不愈，已赚得寝食安饱矣。遂付之。中夜，主人挝门甚急，意其子死，恐被侵辱，惊起，逾垣疾遁。主人追之数里，韩无所逃始止。乃知病者汗出而愈矣。挽回，款宴丰隆;临行，厚赠之。</p><p>　　藏虱</p><p>　　(此篇原缺，据聊斋志异拾遗本补)</p><p>　　乡人某者，偶坐树下，扪得一虱，片纸裹之，塞树孔中而去。后二三年，复经其处，忽忆之，视孔中纸裹宛然。发而验之，虱薄如麸。置掌中审顾之。少顷，掌中奇痒，而虱腹渐盈矣。置之而归。痒处核起，肿数日，死焉。</p><p>　　夜明</p><p>　　(此篇原缺，据青柯亭刻本补)</p><p>　　有贾客泛于南海。三更时，舟中大亮似晓。起视，见一巨物，半身出水上，俨若山岳;目如两日初升，光四射，大地皆明。骇问舟人，并无知者。共伏瞻之。移时，渐缩入水，乃复晦。后至闽中，俱言某夜明而复昏，相传为异。计其时，则舟中见怪之夜也。</p><p>　　夏雪</p><p>　　(此篇原缺，据青柯亭刻本补)</p><p>　　丁亥年七月初六日，苏州大雪。百姓皇骇，共祷诸大王之庙。大王忽附人而言曰：&ldquo;如今称老爷者，皆增一大字;其以我神为小，消不得一大字耶?&rdquo;众悚然，齐呼&ldquo;大老爷&rdquo;，雪立止。由此观之，神亦喜谄，宜乎治下部者之得车多矣。</p><p>　　异史氏曰：&ldquo;世风之变也，下者益诌，上者益骄。即康熙四十余年中，称谓之不古，甚可笑也。举人称爷，二十年始;进士称老爷，三十年始;司、院称大老爷，二十五年始。昔者大令谒中丞，亦不过老大人而止;今则此称久废矣。即有君子，亦素谄媚行乎谄媚，莫敢有异词也。若缙绅之妻呼太太，裁数年耳。昔惟缙绅之母，始有此称;以妻而得此称者，惟淫史中有林乔耳，他未之见也。唐时，上欲加张说大学士，说辞曰：&lsquo;学士从无大名，臣不敢称。&rsquo;今之大，谁大之?初由于小人之谄，而因得贵倨者之悦，居之不疑，而纷纷者遂遍天下矣。窃意数年以后，称爷者必进而老，称老者必进而大，但不知大上造何尊称?匪夷所思已!&rdquo;</p><p>　　丁亥年六月初三日，河南归德府大雪尺余，禾皆冻死，惜乎其未知媚大王之术也。悲夫!</p><p>　　周克昌</p><p>　　(此篇原缺，据青柯亭刻本补)</p><p>　　淮上贡士周天仪，年五旬，止一子，名克昌，爱昵之。至十三四岁，丰姿益秀;而性不喜读，辄逃塾，从群儿戏，恒终日不返。周亦听之。一日，既暮不归，始寻之，殊竟乌有。夫妻号啕，几不欲生。</p><p>　　年余，昌忽自至，言：&ldquo;为道士迷去，幸不见害。值其他出，得逃而归。&rdquo;周喜极，亦不追问。及教以读，慧悟倍于畴曩。逾年，文思大进，既入郡庠试，遂知名。世族争婚，昌颇不愿。赵进士女有姿，周强为娶之。既入门，夫妻调笑甚欢;而昌恒独宿，若无所私。逾年，秋战而捷，周益慰。然年渐暮，日望抱孙，故尝隐讽昌，昌漠若不解。母不能忍，朝夕多絮语。昌变色，出曰：&ldquo;我久欲亡去，所不遽舍者，顾复之情耳。实不能探讨房帷，以慰所望。请仍去，彼顺志者且复来矣。&rdquo;媪追曳之，已踣，衣冠如蜕。大骇，疑昌已死，是必其鬼也。悲叹而已。</p><p>　　次日，昌忽仆马而至，举家惶骇。近诘之，亦言：为恶人略卖于富商之家，商无子，子焉。得昌后，忽生一子。昌思家，遂送之归。问所学，则顽钝如昔。乃知此为昌;其入泮乡捷者，鬼之假也。然窃喜其事未泄，即使袭孝廉之名。入房，妇甚狎熟;而昌腼然有愧色，似新婚者。甫周年，生子矣。</p><p>　　异史氏曰：&ldquo;古言庸福人，必鼻口眉目间具有少庸，而后福随之;其精光陆离者，鬼所弃也。庸之所在，桂籍可以不入闱而通，佳丽可以不亲迎而致;而况少有凭借，益之以钻窥者乎!&rdquo;</p><p>　　某乙</p><p>　　(此篇原缺，据青柯亭刻本补)</p><p>　　邑西某乙，故梁上君子也。其妻深以为惧，屡劝止之;乙遂翻然自改。居二三年，贫窭不能自堪，思欲一作冯妇而后已。乃托贸易，就善卜者问何往之善。术者占曰：&ldquo;东南吉，利小人，不利君子。&rdquo;兆隐与心合，窃喜。遂南行，抵苏、松间，日游村郭，凡数月。偶入一寺，见墙隅堆石子二三枚，心知其异，亦以一石投之，径趋龛后卧。日既暮，寺中聚语，似有十余人。忽一人数石，讶其多，因共搜龛后，得乙，问：&ldquo;投石者汝耶?&rdquo;乙诺。诘里居、姓名，乙诡对之。乃授以兵，率与共去。至一巨第，出耎梯，争逾垣入。以乙远至，径不熟，俾伏墙外，司传递、守囊橐焉。少顷，掷一裹下，又少顷，缒一箧下。乙举箧知有物，乃破箧，以手揣取，凡沉重物，悉纳一囊，负之疾走，竟取道归。由此建楼阁、买良田，为子纳粟。邑令匾其门曰&ldquo;善士&rdquo;。后大案发，群寇悉获;惟乙无名籍，莫可查诘，得免。事寝既久，乙醉后时自述之。</p><p>　　曹有大寇某，得重资归，肆然安寝。有二三小盗，逾垣入，捉之，索金。某不与;棰灼并施，罄所有，乃去。某向人曰：&ldquo;吾不知炮烙之苦如此!&rdquo;遂深恨盗，投充马捕，捕邑寇殆尽。获曩寇，亦以所施者施之。</p><p>　　钱卜巫</p><p>　　(此篇原缺，据青柯亭刻本补)</p><p>　　夏商，河间人。其父东陵，豪富侈汰，每食包子，辄弃其角，狼藉满地。人以其肥重，呼之&ldquo;丢角太尉&rdquo;。暮年，家綦贫，日不给餐，两肱瘦，垂革如囊，人又呼&ldquo;募庄僧&rdquo;谓其挂袋也。临终，谓商曰：&ldquo;余生平暴殄天物，上干天怒，遂至冻饿以死。汝当惜福力行，以盖父愆。&rdquo;</p><p>　　商恪遵治命，诚朴无二，躬耕自给。乡人咸爱敬之。富人某翁哀其贫，假以资，使学负贩，辄亏其母。愧无以偿，请为佣，翁不肯。商瞿然不自安，尽货其田宅，往酬翁。翁请得情，益怜之。强为赎还旧业;又益贷以重金，俾作贾。商辞曰：&ldquo;十数金尚不能偿，奈何结来世驴马债耶?&rdquo;翁乃招他贾与偕。数月而返，仅能不亏;翁不收其息，使复之。</p><p>　　年余，贷资盈辇，归至江，遭飓，舟几覆，物半丧失。归计所有，略可偿主，遂语贾曰：&ldquo;天之所贫，谁能救之?此皆我累君也!&rdquo;乃稽簿付贾，奉身而退。翁再强之，必不可，躬耕如故。每自长叹曰：&ldquo;人生世上，皆有数年之享，何遂落魄如此?&rdquo;会有外来巫，以钱卜，悉知人运数。敬诣之。巫，老妪也。寓室精洁，中设神座，香气常熏。商入朝拜讫，便索资。商授百钱，巫尽内木筒中，执跪座下，摇响如祈签状。已而起，倾钱入手，而后于案上次第摆之。其法以字为否，幕为亨;数至五十八皆字，以后则尽幕矣。遂问：&ldquo;庚甲几何?&rdquo;答：&ldquo;二十八岁。&rdquo;巫摇首曰：&ldquo;早矣!官人现行者先人运，非本身运。五十八岁，方交本身运，始无盘错也。&rdquo;问：&ldquo;何谓先人运?&rdquo;曰：&ldquo;先人有善，其福未尽，则后人享之;先人有不善，其祸未尽，则后人亦受之。&rdquo;商屈指曰：&ldquo;再三十年，齿已老耆，行就木矣。&rdquo;巫曰：&ldquo;五十八以前，便有五年回润，略可营谋;然仅免寒饿耳。五十八之年，当有巨金自来，不须力求。官人生无过行，再世享之不尽也。&rdquo;别巫而返，疑信半焉。然安贫自守，不敢妄求。后至五十三岁，留意验之。时方东作，病痁不能耕。既痊，天大旱，早禾尽枯。近秋方雨，家无别种，田数亩悉以种谷。既而又旱，养菽半死，惟谷无恙;后得雨勃发，其丰倍焉。来春大饥，得以无馁。商以此信巫，从翁贷资，小权子母，辄小获;或劝作大贾，商不肯。迨五十七岁，偶葺墙垣，掘地得铁釜;揭之，白气如絮，惧不敢发。移时，气尽，白镪满瓮。夫妻共运之，称计一千三百二十五两。窃议巫术小舛。邻人妻入商家，窥见之，归告夫。夫忌焉，潜告邑宰。宰最贪，拘商索金。妻欲隐其半，商曰：&ldquo;非所宜得，留之贾祸。&rdquo;尽献之。宰得金，恐其漏匿，又追贮器，以金实之，满焉，乃释商。居无何，宰迁南昌同知。逾岁，商以懋迁至南昌，则宰已死。妻子将归，货其粗重;有桐油如干篓，商以直贱，买之以归。既抵家，器有渗漏，泻注他器，则内有白金二铤;遍探皆然。兑之，适得前掘镪之数。</p><p>　　商由此暴富，益赡贫穷，慷慨不吝。妻劝积遗子孙，商曰：&ldquo;此即所以遗子孙也。&rdquo;邻人赤贫至为丐，欲有所求，而心自愧。商闻而告之曰：&ldquo;昔日事，乃我时数未至，故鬼神假子手以败之，于汝何尤?&rdquo;遂周给之。邻人感泣。后商寿八十，子孙承继，数世不衰。</p><p>　　异史氏曰：&ldquo;汰侈已甚，王侯不免，况庶人乎!生暴天物，死无饭含，可哀矣哉!幸而鸟死鸣哀，子能干蛊，穷败七十年，卒以中兴;不然，父孽累子，子复累孙，不至乞丐相传不止矣。何物老巫，遂宣天之秘?呜呼!怪哉!&rdquo;</p><p>　　姚安</p><p>　　(此篇原缺，据青柯亭刻本补)</p><p>　　姚安，临洮人，美丰标。同里宫姓，有女子字绿娥，艳而知书，择偶不嫁。母语人曰：&ldquo;门族风采，必如姚某始字之。&rdquo;姚闻，给妻窥井，挤堕之，遂娶绿娥。雅甚亲爱。</p><p>　　然以其美也，故疑之。闭户相守，步辄缀焉;女欲归宁，则以两肘支袍，覆翼以出，入舆封志，而后驰随其后，越宿，促与俱归。女心不能善，忿曰：&ldquo;若有桑中约，岂琐琐所能止耶!&rdquo;姚以故他往，则扃女室中，女益厌之，俟其去，故以他钥置门外以疑之。姚见大怒，问所自来。女愤言：&ldquo;不知!&rdquo;姚愈疑，伺察弥严。一日，自外至，潜听久之，乃开锁启扉，惟恐其响，悄然掩入。见一男子貂冠卧床上，忿怒，取刀奔入，力斩之。近视，则女昼眠畏寒，以貂覆面上。大骇，顿足自悔。</p><p>　　宫翁忿质官。官收姚，褫衿苦械。姚破产，以具金赂上下，得不死。由此精神迷惘，若有所失。适独坐，见女与髯丈夫，狎亵榻上，恶之，操刃而往，则没矣;反坐，又见之。怒甚，以刀击榻，席褥断裂。愤然执刃，近榻以伺之，见女面前，视之而笑。遽斫之，立断其首;既坐，女不移处，而笑如故。夜间灭烛，则闻淫溺之声，亵不可言。日日如是，不复可忍，于是鬻其田宅，将卜居他所。至夜，偷儿穴壁入，劫金而去。自此贫无立锥，忿恚而死。里人藁葬之。</p><p>　　异史氏曰：&ldquo;爱新而杀其旧，忍乎哉!人止知新鬼为厉，而不知故鬼之夺其魄也。呜呼!截指而适其屦，不亡何待!&rdquo;</p><p>　　采薇翁</p><p>　　(此篇原缺，据青柯亭刻本补)</p><p>　　明鼎革，干戈蜂起。於陵刘芝生，聚众数万，将南渡。忽一肥男子诣栅门，敞衣露腹，请见兵主。刘延入与语，大悦之。问其姓名，自号采薇翁。刘留参帷幄，赠以刀。翁言：&ldquo;我自有利兵，无须矛戟。&rdquo;问：&ldquo;兵所在?&rdquo;翁乃捋衣露腹，脐大可容鸡子;忍气鼓之，忽脐中塞肤，嗤然突出剑跗;握而抽之，白刃如霜。刘大惊，问：&ldquo;止此乎?&rdquo;笑指腹曰：&ldquo;此武库也，何所不有。&rdquo;命取弓矢，又如前状，出雕弓一;略一闭息，则一矢飞堕，其出不穷。已而剑插脐中，既都不见。刘神之，与同寝处，敬礼甚备。</p><p>　　时营中号令虽严，而乌合之群，时出剽掠。翁曰：&ldquo;兵贵纪律;今统数万之众，而不能镇慑人心，此败亡之道也。&rdquo;刘喜之，于是纠察卒伍，有掠取妇女财物者，枭以示众。军中稍肃，而终不能绝。翁不时乘马出，遨游部伍之间，而军中悍将骄卒，辄首自堕地，不知其何因。因共疑翁。前进严饬之策，兵士已畏恶之;至此益相憾怨。诸部领谮于刘曰：&ldquo;采薇翁，妖术也。自古名将，止闻以智，不闻以术。浮云、白雀之徒，终致灭亡。今无辜将士，往往自失其首，人情汹惧;将军与处，亦危道也，不如图之。&rdquo;刘从其言，谋俟其寝，诛之。使觇翁，翁坦腹方卧，息如雷。众大喜，以兵绕舍，两人持刀入，断其头;及举刀，头已复合，息如故，大惊。又斫其腹;腹裂无血，其中戈矛森聚，尽露其颖。众益骇，不敢近;遥拨以槊，而铁弩大发，射中数人。众惊散，白刘。刘急诣之，已杳矣。</p>"}