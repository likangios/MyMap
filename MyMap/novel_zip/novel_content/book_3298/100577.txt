{"id":"100577","title":"卷十二","content":"<p>　　二班</p><p>　　殷元礼，云南人，善针灸之术。遇寇乱，窜入深山。日既暮，村舍尚远，惧遭虎狼。遥见前途有两人，疾趁之。既至，两人问客何来，殷乃自陈族贯。两人拱敬曰：&ldquo;是良医殷先生也，仰山斗久矣!&rdquo;殷转诘之。二人自言班姓，一为班爪，一为班牙。便谓：&ldquo;先生，予亦避难石室，幸可栖宿，敢屈玉趾，且有所求。&rdquo;殷喜从之。俄至一处，室傍岩谷。爇柴代烛：始见二班容躯威猛，似非良善。计无所之，亦即听之。又闻榻上呻吟，细审，则一老妪僵卧，似有所苦。问：&ldquo;何恙?&rdquo;牙曰：&ldquo;以此故，敬求先生。&rdquo;乃束火照榻，请客逼视。见鼻下口角有两赘瘤，皆大如碗，且云：&ldquo;痛不可触，妨碍饮食。&rdquo;殷曰：&ldquo;易耳。&rdquo;出艾团之，为灸数十壮，曰：&ldquo;隔夜愈矣。&rdquo;二班喜，烧鹿饷客;并无酒饭，惟肉一品。爪曰：&ldquo;仓猝不知客至，望勿以(车酋)亵为怪。&rdquo;殷饱餐而眠，枕以石块。二班虽诚朴，而粗莽可惧，殷转侧不敢熟眠。天未明，便呼妪，问所患。妪初醒，自扪，则瘤破为创。殷促二班起，以火就照，敷以药屑，曰：&ldquo;愈矣。&rdquo;拱手遂别。班又以烧鹿一肘赠之。</p><p>　　后三年无耗。殷适以故入山，遇二狼当道，阻不得行。日既西。狼又群至，前后受敌。狼扑之，仆;数狼争啮，衣尽碎。自分必死。忽两虎骤至，诸狼四散。虎怒大吼，狼惧尽伏。虎悉扑杀之，竟去。殷狼狈而行，惧无投止。遇一媪来，睹其状，曰：&ldquo;殷先生吃苦矣!&rdquo;殷戚然诉状，问何见识。媪曰：&ldquo;余即石室灸瘤之病妪也。&rdquo;殷始恍然，便求寄宿。媪引去，入一院落，灯火已张，曰：&ldquo;老身伺先生久矣。&rdquo;遂出袍裤，易其敝败。罗浆具酒，酬劝谆切。媪亦以陶碗自酌，谈饮俱豪，不类巾帼。殷问：&ldquo;前日两男子，系老姥何人?胡以不见?&rdquo;媪曰：&ldquo;两儿遣逆先生，尚未归复，必迷途矣。&rdquo;殷感其义，纵饮不觉沉醉，酣眠座间。既醒，已曙，四顾竟无庐，孤坐岩上。闻岩下喘息如牛，近视，则老虎方睡未醒。喙间有二瘢痕，皆大如拳。骇极，惟恐其觉，潜踪而遁。始悟两虎即二班也。</p><p>　　博兴女</p><p>　　博兴民王某，有女及笄。势豪某窥其姿，伺女出，掠去，无知者。至家逼淫，女号嘶撑拒，某缢杀之。门外故有深渊，遂以石系尸，沉其中。王觅女不得，计无所施。天忽雨，雷电绕豪家，霹雳一声，龙下攫豪首去。天晴，渊中女尸浮出，一手捉人头，审视，则豪头也。官知，鞫其家人，始得其情。龙其女之所化与?不然，何以能尔也?奇哉!</p><p>　　鸟使</p><p>　　苑城史乌程家居，忽有鸟集屋上，音色类鸦。史见之，告家人曰：&ldquo;夫人遣鸟使召我矣。急备后事，某日当死。&rdquo;至日果卒。殡日，鸦复至，随槥缓飞，由苑之新。及殡，鸦始不见。长山吴木欣目睹之。</p><p>　　苗生</p><p>　　龚生，岷州人。赴试西安，憩于旅舍，沽酒自酌。一伟丈夫入，坐与语。生举卮劝饮，客亦不辞。自言苗姓，言噱粗豪。生以其不文，偃蹇遇之。酒尽，不复沽。苗生曰：&ldquo;措大饮酒，使人闷损!&rdquo;起向垆头沽，提巨瓻而入。生辞不饮，苗捉臂劝(酉爵)，臂痛欲折。生不得已，为尽数觞。苗以羹碗自吸，笑曰：&ldquo;仆不善劝客，行止惟君所便。&rdquo;生即治装行。</p><p>　　约数里，马病，卧于途，坐待路侧。行李重累，正无方计，苗寻至。诘知其故，遂谢装付仆，己乃以肩承马腹而荷之，趋二十余里，始至逆旅，释马就枥。移时，生主仆方至。生乃惊为神，相待优渥，沽酒市饭，与共餐饮。苗曰：&ldquo;仆善饭，非君所能饱，饫饮可也。&rdquo;引尽一瓻，起而别曰：&ldquo;君医马尚须时日，余不能待，行矣。&rdquo;遂去。</p><p>　　后生场事毕，三四友人邀登华山，藉地作筵。方共宴笑，苗忽至，左携巨尊，右提豚肘，掷地曰：&ldquo;闻诸君登临，敬附骥尾。&rdquo;众起为礼，相并杂坐，豪饮甚欢。众欲联句，苗争曰：&ldquo;纵饮甚乐，何苦愁思。&rdquo;众不听，设&ldquo;金谷之罚&rdquo;。苗曰：&ldquo;不佳者，当以军法从事!&rdquo;众笑曰：&ldquo;罪不至此。&rdquo;苗曰：&ldquo;如不见诛，仆武夫亦能之也。&rdquo;首座靳生曰：&ldquo;绝(山献)凭临眼界空。&rdquo;苗信口续曰：&ldquo;唾壸击缺剑光红。&rdquo;下座沉吟既久，苗遂引壶自倾。移时以次属句，渐涉鄙俚。苗呼曰：&ldquo;只此已足，如赦我者，勿作矣!&rdquo;众弗听。苗不可复忍，遽效作龙吟，山谷响应;又起俯仰作狮子舞。诗思既乱，众乃罢吟，因而飞觞再酌。时已半酣，客又互诵闱中作，迭相赞赏。苗不欲听，牵生豁拳。胜负屡分，而诸客诵赞未已。苗厉声曰：&ldquo;仆听之已悉。此等文只宜向床头对婆子读耳，广众中刺刺者可厌也!&rdquo;众有惭色，更恶其粗莽，遂益高吟。苗怒甚，伏地大吼，立化为虎，扑杀诸客，咆哮而去。所存者，惟生及靳。靳是科领荐。</p><p>　　后三年，再经华阴，忽见嵇生，亦山上被噬者。大恐欲驰，靳捉鞚使不得行。靳乃下马，问其何为。答曰：&ldquo;我今为苗氏之伥，从役良苦。必再杀一士人，始可相代。三日后，应有儒服儒冠者见噬于虎，然必在苍龙岭下，始是代某者。君于是日，多邀文士于此，即为故人谋也。&rdquo;靳不敢辨，敬诺而别。至寓，筹思终夜，莫知为谋，自拚背约，以听鬼责。适有表戚蒋生来，靳述其异。蒋名下士，邑尤生考居其上，窃怀忌嫉。闻靳言，阴欲陷之。折简邀尤，与共登临，自乃着白衣而往，尤亦不解其意。至岭半，肴酒并陈，敬礼臻至。会郡守登岭上，与蒋为通家，闻蒋在下，遣人召之。蒋不敢以白衣往，遂与尤易冠服。交着未完，虎骤至，衔蒋而去。</p><p>　　异史氏曰：&ldquo;得意津津者，捉衿袖，强人听闻;闻者欠伸屡作，欲睡欲遁，而诵者足蹈手舞，茫不自觉。知交者亦当从旁肘之蹑之，恐座中有不耐事之苗生在也。然嫉忌者易服而毙，则知苗亦无心者耳。故厌怒者苗也&mdash;&mdash;非苗也。&rdquo;</p><p>　　毛大福</p><p>　　太行毛大福，疡医也。一日，行术归，道遇一狼，吐裹物，蹲道左。毛拾视，则布裹金饰数事。方怪异间，狼前欢跃，略曳袍服，即去。毛行，又曳之。察其意不恶，因从之去。未几，至穴，见一狼病卧，视顶上有巨疮，溃腐生蛆。毛悟其意，拨剔净尽，敷药如法，乃行。日既晚，狼遥送之。行三四里，又遇数狼，咆哮相侵，惧甚。前狼急入其群，若相告语，从狼悉散去。毛乃归。</p><p>　　先是，邑有银商宁泰，被盗杀于途，莫可追诘。会毛货金饰，为宁所认，执赴公庭。毛诉所从来，官不信，械之。毛冤极不能自伸，惟求宽释，请问诸狼。官遣两役押入山，直抵狼穴。值狼未归，及暮不至，三人遂反。至半途，遇二狼，其一疮痕犹在，毛识之，向揖而祝曰：&ldquo;前蒙馈赠，今遂以此被屈。君不为我昭雪，回去搒掠死矣!&rdquo;狼见毛被絷，怒奔隶。隶拔刀相向。狼以喙拄地大嗥;嗥两三声，山中百狼群集，围旋隶。隶大窘。狼竞前啮絷索，隶悟其意，解毛缚，狼乃俱去。归述其状，官异之，未遽释毛。后数日，官出行。一狼衔敝履委道上。官过之，狼又衔履奔前置于道。官命收履，狼乃去。官归，阴遣人访履主。或传某村有丛薪者，被二狼迫逐，衔其履而去。拘来认之，果其履也。遂疑杀宁者必薪，鞫之果然。盖薪杀宁，取其巨金，衣底藏饰，未遑搜括，被狼衔去也。</p><p>　　昔一稳婆出归，遇一狼阻道，牵衣若欲召之。乃从去，见雌狼方娩不下。妪为用力按捺，产下放归。明日，狼衔鹿肉置其家以报之。可知此事从来多有。</p><p>　　浙东生</p><p>　　浙东生房某，客于陕，教授生徒。尝以胆力自诩。一夜，裸卧，忽有毛物从空堕下，击胸有声。觉大如犬，气咻咻然，四足挠动。大惧，欲起，物以两足扑倒之，恐极而死。经一时许，觉有人以尖物穿鼻，大嚏乃苏。见室中灯火荧荧，床边坐一美人，笑曰：&ldquo;好男子!胆气固如此耶!&rdquo;生知为狐，益惧。女渐与戏，胆始放，遂共狎呢。积半年，如琴瑟之好。</p><p>　　一日，女卧床头，生潜以猎网蒙之。女醒，不敢动，但哀乞。生笑不前。女忽化白气，从床下出，恚曰：&ldquo;终非好相识!可送我去。&rdquo;以手曳之，身不觉自行。出门，凌空翕飞。食顷，女释手，生晕然坠落。</p><p>　　适世家园中有虎阱，揉木为圈，结绳作网，以覆其口。生坠网上，网为之侧，以腹受网，身半倒悬。下视，虎蹲阱中，仰见卧人，跃上，近不盈尺，心胆俱碎。园丁来饲虎，见而怪之，扶上，已死。移时，渐苏，备言其故。其地乃浙界，离家已四百余里矣。主人赠以资遣归。归告人：&ldquo;虽得两次死，然非狐则贫不能归也。&rdquo;</p><p>　　土化兔</p><p>　　靖逆侯张勇镇兰州时，出猎获兔甚多，中有半身或两股尚为土质。一时秦中争传土能化兔。此亦物理之不可解者。</p><p>　　雹神</p><p>　　唐太史济武，适日照会安氏葬。道经雹神李左车祠，入游眺。祠前有池，池水清澈，有朱鱼数尾游泳其中。内一斜尾鱼唼呷水面，见人不惊。太史拾小石将戏击之。道士急止勿击。问其故，言曰：&ldquo;池鳞皆龙族，触之必致风雹。&rdquo;太史笑其附会之诬，竟掷之。既而升车东行，则有黑云如盖，随之以行。簌簌雹落，大如绵子。又行里余，始霁。太史弟凉武在后，追及与语，则竟不知有雹也。问之前行者亦云。太史笑曰：&ldquo;此岂广武君作怪耶!&rdquo;犹未深异。</p><p>　　安村外有关圣祠，适有稗贩客，释肩门外，忽弃双簏，趋祠中，拔架上大刀旋舞，曰：&ldquo;我李左车也。明日将陪从淄川唐太史一助执绋，敬先告主人。&rdquo;数语而醒，不自知其所言，亦不识唐为何人。安氏闻之，大惧。村去祠四十余里，敬修楮帛祭具，诣祠哀祷，但求怜悯，不敢枉驾。太史怪其敬信之深，问诸主人。主人曰：&ldquo;雹神灵迹最著，常托生人以为言，应验无虚语。若不虔祝以尼其行，则明日风雹立至矣。&rdquo;</p><p>　　异史氏曰：&ldquo;广武君在当年，亦老谋壮事者流也。即司雹于东，或亦其不磨之气，受职于天。然业已神矣，何必翘然自异哉!唐太史道义文章，天人之钦瞩已久，此鬼神之所以必求信于君子也。&rdquo;</p><p>　　乩仙</p><p>　　章丘米步云，善以乩卜。每同人雅集，辄召仙相与赓和。一日，友人见天上微去，得句，请以属对，曰：&ldquo;羊脂白玉天。&rdquo;乩批云：&ldquo;问城南老董。&rdquo;众疑其妄。后以故偶适城南，至一处，土如丹砂，异之。见一叟牧豕其侧，因问之。叟曰：&ldquo;此猪血红泥地也。&rdquo;忽忆乩词，大骇。问其姓，答云：&ldquo;我老董也。&rdquo;属对不奇，而预知遇城南老董，斯亦神矣!</p><p>　　蝎客</p><p>　　南商贩蝎者，岁至临朐，收买甚多。土人持木钳入山，探穴发石搜捉之。一岁，商复来，寓客肆。忽觉心动，毛发森悚，急告主人曰：&ldquo;伤生既多，今见怒于虿鬼，将杀我矣!急垂拯救!&rdquo;主人顾室中有巨瓮，乃使蹲伏，以瓮覆之。移时，一人奔入，黄发狞丑，问主人：&ldquo;南客安在?&rdquo;答曰：&ldquo;他出。&rdquo;其人入室四顾，鼻作嗅声者三，遂出门去。主人曰：&ldquo;可幸无恙矣。&rdquo;及启瓮视客，客已化为血水。</p><p>　　李八缸</p><p>　　太学李月生，升宇翁之次子也。翁最富，以缸贮金，里人称之&ldquo;八缸&rdquo;。翁寝疾，呼子分金：兄八之，弟二之。月生觖望。翁曰：&ldquo;我非偏有爱憎，藏有窖镪，必待无多人时方以畀汝，勿急也。&rdquo;过数日，翁益弥留。月生虑一旦不虞，觑无人，就床头秘讯之，翁曰：&ldquo;人生苦乐，皆有定数。汝方享妻贤之福，故不宜再助多金，以增汝过。&rdquo;盖月生妻车氏，最贤，有桓、孟之德，故云。月生固哀之，怒曰：&ldquo;汝尚有二十余年坎壈未历，即予千金，亦立尽耳。苟不至山穷水尽时，勿望给与也!&rdquo;月生孝友敦笃，亦即不敢复言。无何，翁大渐，寻卒。幸兄贤，斋葬之谋，勿与校计。</p><p>　　月生又天真烂漫，不较锱铢，且好客善饮，炊黍治具，日促妻三四作，不甚理家人生产。里中无赖窥其懦，辄鱼肉之。逾数年，家渐落。窘急时，赖兄小周给，不至大困。无何，兄以老病卒，益失所助，至绝粮食。春贷秋偿，田所出，登场辄尽。乃割亩为活，业益消减。又数年，妻及长子相继殂谢，无聊益甚。寻买贩羊者之妻徐，翼得其小阜;而徐性刚烈，日凌藉之，至不敢与亲朋通吊庆礼。忽一夜梦父曰：&ldquo;今汝所遭，可谓山穷水尽矣。尝许汝窖金，今其可矣。&rdquo;问：&ldquo;何在?&rdquo;曰：&ldquo;明日畀汝。&rdquo;醒而异之，犹谓是贫中之积想也。次日，发土葺墉，掘得巨金，始悟向言&ldquo;无多人&rdquo;，乃死亡将半也。</p><p>　　异史氏曰：&ldquo;月生，余杵臼交，为人朴诚无伪。余兄弟与交，哀乐辄相共。数年来，村隔十余里，老死竟不相闻。余偶过其居里，因亦不敢过问之。则月生之苦况，盖有不可明言者矣。忽闻暴得千金，不觉为之鼓舞。呜呼!翁临终之治命，昔习闻之，而不意其言皆谶也。抑何其神哉!&rdquo;</p><p>　　周生</p><p>　　周生，淄邑之幕客。令公出，夫人徐，有朝碧霞元君之愿，以道远故，将遣仆赍仪代往。使周为祝文。周作骈词，历叙平生，颇涉狎谑。中有云：&ldquo;栽般阳满县之花，偏怜断袖;置夹谷弥山之草，惟爱余桃。&rdquo;此诉夫人所愤也，类此甚多。脱稿，示同幕凌生。凌以为亵，戒勿用。弗听，付仆而去。未几，周生卒于署;既而仆亦死;徐夫人产后，亦病卒。人犹未之异也。</p><p>　　周生子自都来迎父榇，夜与凌生同宿。梦父戒之曰：&ldquo;文字不可不慎也!我不听凌君言，遂以亵词，致干神怒，遽夭天年;又贻累徐夫人，且殃及焚文之仆，恐冥罚尤不免也!&rdquo;醒而告凌，凌亦梦同，因述其文。周子为之惕然。</p><p>　　异史氏曰：&ldquo;恣情纵笔，辄洒洒自快，此文客之常也。然淫嫚之词，何敢以告神明哉!狂生无知，冥谴其所应尔。但使贤夫人及千里之仆，骈死而不知其罪，不亦与刑律中分首从者，殊多愦愦耶?冤已!&rdquo;</p><p>　　老龙船户</p><p>　　朱公徽荫巡抚粤东时，往来商旅，多告无头冤状。千里行人，死不见尸，数客同游，全无音信，积案累累，莫可究诘。初告，有司尚发牒行缉;迨投状既多，竟置不问。公莅任，历稽旧案，状中称死者不下百余，其千里无主，更不知凡几。公骇异恻怛，筹思废寝。遍访僚属，迄少方略。于是洁诚熏沐，致檄城隍之神。已而斋寝，恍惚见一官僚，搢笏而入。问：&ldquo;何官?&rdquo;答云：&ldquo;城隍刘某。&rdquo;　&ldquo;将何言?&rdquo;曰：&ldquo;鬓边垂雪，天际生云，水中漂木，壁上安门。&rdquo;言已而退。</p><p>　　既醒，隐谜不解。辗转终宵，忽悟曰：&ldquo;垂雪者，老也;生云者，龙也;水上木为船;壁上门为户：岂非&lsquo;老龙船户&rsquo;耶!&rdquo;盖省之东北，曰小岭，曰蓝关，源自老龙津以达南海，每由此入粤。公遣武弁，密授机谋，捉龙津驾舟者，次第擒获五十余名，皆不械而服。盖此等贼以舟渡为名，赚客登舟，或投蒙药，或烧闷香，致客沉迷不醒，而后剖腹纳石，以沉水底。冤惨极矣!自昭雪后，遐迩欢腾，谣涌成集焉。</p><p>　　异史氏曰：&ldquo;剖腹沉石，惨冤已甚，而木雕之有司，绝不少关痛痒岂特粤东之暗无天日哉!公至则鬼神效灵，覆盆俱照，何其异哉!然公非有四目两口，不过恫瘝之念，积于中者至耳。彼巍巍然，出则刀戟横路，入则兰麝熏心，尊优虽至，究何异于老龙船户哉!&rdquo;</p><p>　　鸮鸟</p><p>　　长山杨令，性奇贪。康熙乙亥间，西塞用兵，市民间骡马运粮。杨假此搜括，地方头畜一空。周村为商贾所集，趁墟者车马辐辏。杨率健丁悉篡夺之，不下数百余头。四方估客，无处控告。</p><p>　　时诸令皆以公务在省。适益都令董、莱芜令范、新城令孙，会集旅舍。有山西二商，迎门号诉，盖有健骡四头俱被抢掠，道远失业，不能归，哀求诸公为缓颊也。三公怜其情，许之。遂共诣杨。杨治具相款。酒既行，众言来意，杨不听。众言之益切。杨举酒促(酉爵)以乱之，曰：&ldquo;某有一令，不能者罚。须一天上、一地下、一古人，左右问所执何物，口道何词，随问答之。&rdquo;便倡云：&ldquo;天上有月轮，地下有昆仑，有一古人刘伯伦。左问所执何物，答云：&lsquo;手执酒杯。&rsquo;右问口道何词，答云：&lsquo;道是酒杯之外不须提。&rsquo;&rdquo;范公云：&ldquo;天上有广寒宫，地下有乾清宫，有一古人姜太公。手执钓鱼竿，道是&lsquo;愿者上钩&rsquo;。孙云：&ldquo;天上有天河，地下有黄河，有一古人是萧何。手执一本大清律，他道是&lsquo;赃官赃吏&rsquo;。&rdquo;杨有惭色，沉吟久之，曰：&ldquo;某又有之。天上有灵山，地下有太山，有一古人是寒山。手执一帚，道是&lsquo;各人自扫门前雪&rsquo;。&rdquo;众相视觍然。忽一少年傲岸而入，袍服华整，举手作礼。共挽坐，酌以大斗。少年笑曰：&ldquo;酒且勿饮。闻诸公雅令，愿献刍荛。&rdquo;众请之，少年曰：&ldquo;天上有玉帝，地下有皇帝，有一古人洪武朱皇帝。手执三尺剑，道是&lsquo;贪官剥皮&rsquo;。&rdquo;众大笑。杨恚骂曰：&ldquo;何处狂生敢尔!&rdquo;命隶执之。少年跃登几上，化为鸮，冲帘飞出，集庭树间，四顾室中，作笑声。主人击之，且飞且笑而去。</p><p>　　异史氏曰：&ldquo;市马之役，诸大令健畜盈庭者十之七，而千百为群，作骡马贾者，长山外不数数见也。圣明天子爱惜民力，取一物必偿其值，焉知奉行者流毒若此哉!鸮所至，人最厌其笑，儿女共唾之，以为不祥。此一笑，则何异于凤鸣哉!&rdquo;</p><p>　　古瓶</p><p>　　淄邑北村井涸，村人甲、乙缒入淘之。掘尺余，得髑髅。误破之，口含黄金，喜纳腰橐。复掘，又得髑髅六七枚。悉破之，无金。其旁有磁瓶二、铜器一。器大可合抱，重数十斤，侧有双环，不知何用，斑驳陆离。瓶亦古，非近款。既出井，甲、乙皆死。移时乙苏，曰：&ldquo;我乃汉人。遭新莽之乱，全家投井中。适有少金，因内口中，实非含敛之物，人人都有也。奈何遍碎头颅?情殊可恨!&rdquo;众香楮共祝之，许为殡葬，乙乃愈;甲则不能复生矣。</p><p>　　颜镇孙生闻其异，购铜器而去。袁孝廉宣四得一瓶，可验阴晴：见有一点润处，初如粟米，渐阔渐满，未几雨至;润退，则云开天霁。其一入张秀才家，可志朔望：朔则黑点起如豆，与日俱长;望则一瓶遍满;既望，又以次而退，至晦则复其初。以埋土中久，瓶口有小石粘口上，刷剔不可下。敲去之，石落而口微缺，亦一憾事。浸花其中，落花结实，与在树者无异云。</p><p>　　元少先生</p><p>　　韩元少先生为诸生时，有吏突至，白主人欲延作师，而殊无名刺。问其家阀，含糊对之。束帛缄贽，仪礼优渥，先生许之，约期而去。至日，果以舆来。迤逦而往，道路皆所未经。忽睹殿阁，下车入，气象类藩邸。既就馆，酒炙纷罗，劝客自进，并无主人。筵既撤，则公子出拜;年十五六，姿表秀异。展礼罢，趋就他舍，请业始至师所。公子甚慧，闻义辄通。</p><p>　　先生以不知家世，颇怀疑闷。馆有二僮给役，私诘之，皆不对。问：&ldquo;主人何在?&rdquo;答以事忙。先生求导窥之，僮不可。屡求之，乃导至一处，闻拷楚声。自门隙目注之，见一王者坐殿上，阶下剑树刀山，皆冥中事。大骇。方将却步，内已知之，因罢政，叱退诸鬼，疾呼僮。僮变色曰：&ldquo;我为先生，祸及身矣!&rdquo;战惕奔入。王者怒曰：&ldquo;何敢引人私窥!&rdquo;以巨鞭重笞讫。乃召先生入，曰：&ldquo;所以不见者，以幽明异路。今已知之，势难再聚。&rdquo;因赠束金使行，曰：&ldquo;君天下第一人，但坎壈未尽耳。&rdquo;使青衣捉骑送之。先生疑身已死，青衣曰：&ldquo;何得便尔!先生食御一切，置自俗间，非冥中物也。&rdquo;既归，坎坷数年，中会、状，其言皆验。</p><p>　　青城妇</p><p>　　费邑高梦说为成都守，有一奇狱。先是，有西商客成都，娶青城山寡妇。既而以故西归，年余复返。夫妻一聚，而商暴卒。同商疑而告官，官亦疑妇有私，苦讯之。横加酷掠，卒无词。牒解上司，并少实情，淹系狱底，积有时日。</p><p>　　后高署有患病者，延一老医，适相言及。医闻之，遽曰：&ldquo;妇尖嘴否?&rdquo;问：&ldquo;何说?&rdquo;初不言，诘再三，始曰：&ldquo;此处绕青城山有数村落，其中妇女多为蛇交，则生女尖喙，阴中有物类蛇舌。至淫纵时，则舌或出，一入阴管，男子阳脱立死。&rdquo;高闻之骇，尚未深信。医曰：&ldquo;此处有巫媪，能内药使妇意荡，舌自出，是否可以验见。&rdquo;高即如言，使媪治之，舌果出，疑始解。牒报郡。上官皆如法验之，乃释妇罪。</p><p>　　杜小雷</p><p>　　杜小雷，益都之西山人。母双盲。杜事之孝，家虽贫，甘旨无缺。一日，将他适，市肉付妻，令作馎饦。妻最忤逆，切肉时杂蜣螂其中。母觉臭恶不可食，藏以待子。杜归，问：&ldquo;馎饦美乎?&rdquo;母摇首，出示子。杜裂视，见蜣螂，怒甚。入室，欲挞妻，又恐母闻。上榻筹思，妻问之，不语。妻自馁，彷徨榻下。久之，喘息有声。杜叱曰：&ldquo;不睡，待敲扑耶!&rdquo;亦觉寂然。起而烛之，但见一豕，细视，则两足犹人，始知为妻所化。邑令闻之，絷去，使游四门，以戒众人。谭薇臣曾亲见之。</p><p>　　车夫</p><p>　　有车夫载重登坡，方极力时，一狼来啮其臀。欲释手，则货敝身压，忍痛推之。既上，则狼已龁片肉而去。乘其不能为力之际，窃尝一脔，亦黠而可笑也。</p><p>　　薛慰娘</p><p>　　丰玉桂，聊城儒生也，贫无生业。万历间，岁大祲，孑然南遁。及归，至沂而病。力疾行数里，至城南丛葬处，益惫，因傍冢卧。忽如梦，至一村，有叟自门中出，邀生入。屋两楹，亦殊草草。室内一女，年十六七，仪容慧雅。叟使瀹柏枝汤，以陶器供客。因诘生里居、年齿，既已，乃曰：&ldquo;洪都姓李，平阳族。流寓此间，今三十二年矣。君志此门户，余家子孙如见探访，即烦指示之。老夫不敢忘义。义女慰娘，颇不丑，可配君子。三豚儿到日，即遣主盟。&rdquo;生喜，拜曰：&ldquo;犬马齿二十有二，尚少良配。惠以眷好，固佳;但何处得翁之家人而告诉也?&rdquo;叟曰：&ldquo;君但住北村中，相待月余，自有来者，止求不惮烦耳。&rdquo;生恐其言不信，要之曰：&ldquo;实告翁：仆故家徒四壁，恐后日不如所望，中道之弃，人所难堪。即无姻好，亦不敢不守季路之诺，即何妨质言之也?&rdquo;叟笑曰：&ldquo;君欲老夫旦旦耶?我稔知君贫。此订非专为君，慰娘孤而无倚，相托已久，不忍听其流落，故以奉君子耳。何见疑!&rdquo;即捉臂送生出，拱手合扉而去。</p><p>　　生觉，则身卧冢边，日已将午。渐起，次且入村，村人见之皆惊，谓其已死道旁经日矣。顿悟叟即冢中人也，隐而不言，但求寄寓。村人恐其复死，莫敢留。村有秀才与同姓，闻之，趋诘家世，盖生緦服叔也。喜导至家，饵治之，数日寻愈。因述所遇，叔亦惊异，遂坐待以觇其变。居无何，果有官人至村，访父墓址，自言平阳进士李叔向。先是，其父李洪都，与同乡某甲行贾，死于沂，某因瘗诸丛葬处。既归，某亦死。是时翁三子皆幼。长伯仁，举进士，令淮南。数遣人寻父墓，迄无知者。次仲道，举孝廉。叔向最少，亦登第。于是亲求父骨，至沂遍访。</p><p>　　是日至，村人皆莫识。生乃引至墓所，指示之。叔向未敢信，生为具陈所遇，叔向奇之。审视两坟相接，或言三年前有宦者，葬少妾于此。叔向恐误发他冢，生遂以所卧处示之。叔向命舁材其侧，始发冢。冢开，则见女尸，服妆黯败，而粉黛如生。叔向知其误，骇极，莫知所为。而女已顿起，四顾曰：&ldquo;三哥来耶?&rdquo;叔向惊，就问之，则慰娘也。乃解衣蔽覆，舁归逆旅。急发傍冢，冀父复活。既发，则肤革犹存，抚之僵燥，悲哀不已。装敛入村，清醮七日;女亦坷勅襞：龈媸逑蛟唬&ldquo;曩阿翁有黄金二锭，曾分一为妾作奁。妾以孤弱无藏所，仅以丝线絷腰，而未将去，兄得之否?&rdquo;叔向不知，乃使生反求诸圹，果得之，一如女言。叔向仍以线志者分赠慰娘。暇乃审其家世。</p><p>　　先是，女父薛寅侯无子，止生慰娘，甚钟爱之。一日，女自金陵舅氏归，将媪问渡。操舟者乃金陵媒也。适有宦者，任满赴都，遣觅美妾，凡历数家，无当意者，将为扁舟诣广陵。忽遇女，隐生诡谋，急招附渡。媪素识之，遂与共济。中途，投毒食中，女妪皆迷。推妪堕江，载女而返，以重金卖诸宦者。入门，嫡始知，怒甚。女又惘然，莫知为礼，遂挞楚而囚禁之。北渡三日，女方醒。婢言始末，女大泣。一夜，宿于沂，自经死，乃瘗诸乱冢中。女在墓，为群鬼所凌，李翁时呵护之，女乃父事翁。翁曰：&ldquo;汝命合不死，当为择一快婿。&rdquo;前生既见而出，反谓女曰：&ldquo;此生品谊可托。待汝三兄至，为汝主婚。&rdquo;一日曰：&ldquo;汝可归候，汝三兄将来矣。&rdquo;盖即发墓之日也。女于丧次，为叔向缅述之。</p><p>　　叔向叹息良久，乃以慰娘为妹，俾从李姓。略买衣妆，遣归生，且曰：&ldquo;资斧无多，不能为妹子办妆。意将偕归，以慰母心，何如?&rdquo;女亦欣然。于是夫妻从叔向，辇柩并发。及归，母诘得其故，爱逾所生，馆诸别院。丧次，女哀悼过于儿孙。母益怜之，不令东归，嘱诸子为之买宅。</p><p>　　适有冯氏卖宅，直六百金，仓猝未能取盈，暂收契券，约日交兑。及期，冯早至，适女亦从别院入省母，突见之，绝似当年操舟人，冯见亦惊。女趋过之。两兄亦以母小恙，俱集母所。女问：&ldquo;厅前跮踱者为谁?&rdquo;仲道曰：&ldquo;此必前日卖宅者也。&rdquo;即起欲出。女止之，告以所疑，使诘难之。仲道诺而出，则冯已去，而巷南塾师薛先生在焉。因问：&ldquo;何来?&rdquo;曰：&ldquo;昨夕冯某浼早登堂，一署券保。适途遇之，云偶有所忘，暂归便返，使仆坐以待之。&rdquo;少间，生及叔向皆至，遂相攀谈。慰娘以冯故，潜来屏后窥客，细视之，则其父也。突出，持抱大哭。翁惊涕曰：&ldquo;吾儿何来!&rdquo;众始知薛即寅侯也。仲道虽与街头常遇，初未悉其名字。至是共喜，为述前因，设酒相庆。因留信宿，自道行踪。盖失女后，妻以悲死，鳏居无依，故游学至此也。生约买宅后，迎与同居。翁次日往探，冯则举家遁去，乃知杀媪卖女者，即其人也。冯初至平阳，贸易成家;比年赌博，日就消乏，故货居宅，卖女之资，亦濒尽矣。慰娘得所，亦不甚仇之，但择日徙居，更不追其所往。李母馈遗不绝，一切日用皆供给之。生遂家于平阳，但归试甚苦。幸于是科得举孝廉。</p><p>　　慰娘富贵，每念媪为己死，思报其子。媪夫姓殷，一子名富，好博，贫无立锥。一日，博局争注，殴杀人命，亡归平阳，远投慰娘。生遂留之门下。研诘所杀姓名，盖即操舟冯某也。骇叹久之，因为道破，乃知冯即杀母仇人也。益喜，遂役生家。薛寅侯就养于婿，婿为买妇，生子女各一焉。</p><p>　　田子成</p><p>　　江宁田子成，过洞庭，舟覆而没。子良耜，明季进士，时在抱中。妻杜氏，闻讣，仰药而死。良耜受庶祖母抚养成立，筮仕湖北。年余，奉宪命营务湖南，至洞庭，痛哭而返。自告才力不及，降县丞，隶汉阳，辞不就。院司强督促之，乃就。辄放荡江湖间，不以官职自守。</p><p>　　一夕，舣舟江岸，闻洞箫声，抑扬可听。乘月步去，约半里许，见旷野中茅屋数椽，荧荧灯火。近窗窥之，有三人对酌其中，上座一秀才，年三十许;下座一叟;侧座吹箫者，年最少。吹竟，叟击节赞佳。秀才面壁吟思，若罔闻。叟曰：&ldquo;卢十兄必有佳作，请长吟，俾得共赏之。&rdquo;秀才乃吟曰：&ldquo;满江风月冷凄凄，瘦草零花化作泥。千里云山飞不到，梦魂夜夜竹桥西。&rdquo;吟声怆恻。叟笑言曰：&ldquo;卢十兄故态作矣!&rdquo;因酌以巨觥，曰：&ldquo;老夫不能属和，请歌以侑酒。&rdquo;乃歌&ldquo;兰陵美酒&rdquo;之什。歌已，一座解颐。</p><p>　　少年起曰：&ldquo;我视月斜何度矣。&rdquo;突出见客，拍手曰：&ldquo;窗外有人，我等狂态尽露也!&rdquo;遂挽客入，共一举手。叟使与少年相对坐。试其杯皆冷酒，辞不饮。少年起，以苇炬燎壶而进之。良耜亦命从者出钱行沽，叟固止之。因讯邦族，良耜具道生平。叟致敬曰：&ldquo;吾乡父母也。少君姓江，此间土著。&rdquo;指少年曰：&ldquo;此江西杜野侯。&rdquo;又指秀才：&ldquo;此卢十兄，与公同乡。&rdquo;卢自见良耜，殊偃蹇不甚为礼。良耜因问：&ldquo;家居何里?如此清才，殊早不闻。&rdquo;答曰：&ldquo;流寓已久，亲族恒不相识，可叹人也!&rdquo;言之哀楚。叟摇手乱之曰：&ldquo;好客相逢，不理觞政，聒絮如此，厌人听闻!&rdquo;遂把杯自饮，曰：&ldquo;一令请共行之，不能者罚。每掷三色，以相逢为率，须一古典相合。&rdquo;乃掷得幺二三，唱曰：&ldquo;三加幺二点相同，鸡黍三年约范公：朋友喜相逢。&rdquo;次少年，掷得双二单四，曰：&ldquo;不读书人，但见俚典，勿以为笑。四加双二点相同，四人聚义古城中：兄弟喜相逢。&rdquo;卢得双幺单二，曰：&ldquo;二加双幺点相同，吕向两手抱老翁：父子喜相逢。&rdquo;良耜掷，复与卢同，曰：&ldquo;二加双幺点相同，茅容二簋款林宗：主客喜相逢。&rdquo;</p><p>　　令毕，良耜兴辞。卢始起，曰：&ldquo;故乡之谊，未遑倾吐，何别之遽?将有所问，愿少留也。&rdquo;良耜复坐，问：&ldquo;何言?&rdquo;曰：&ldquo;仆有老友某，没于洞庭，与君同族否?&rdquo;良耜曰：&ldquo;是先君也，何以相识?&rdquo;曰：&ldquo;少时相善。没日，惟仆见之，因收其骨，葬江边耳。&rdquo;良耜出涕下拜，求指墓所。卢曰：&ldquo;明日来此，当指示之。要亦易辨，去此数武，但见坟上有丛芦十茎者是也。&rdquo;良耜洒涕，与众拱别。</p><p>　　至舟，终夜不寝，念卢情词似皆有因。昧爽而往，则舍宇全无，益骇。因遵所指处寻墓，果得之。丛芦其上，数之，适符其数。恍然悟卢十兄之称，皆其寓言;所遇，乃其父之鬼也。细问土人，则二十年前，有高翁富而好善，溺水者皆拯其尸而埋之，故有数坟在焉。遂发冢负骨，弃官而返。归告祖母，质其状貌皆确。江西杜野侯，乃其表兄，年十九，溺于江;后其父流寓江西。又悟杜夫人殁后，葬竹桥之西，故诗中忆之也。但不知叟何人耳。</p><p>　　王桂庵</p><p>　　王樨，字桂庵，大名世家子。适南游。泊舟江岸。临舟有榜人女，绣履其中，风姿韶绝。王窥既久，女若不觉。王朗吟&ldquo;洛阳女儿对门居&rdquo;，故使女闻。女似解其为己者，略举首一斜瞬之，俯首绣如故。王神志益驰，以金一锭投之，堕女襟上;女拾弃之，金落岸边。王拾归，益怪之，又以金钏掷之，堕足下;女操业不顾。无何，榜人自他归，王恐其见钏研诘，心急甚;女从容以双钩覆蔽之。榜人解缆，径去。</p><p>　　王心情丧惘，痴坐凝思。时王方丧偶，悔不即媒定之。乃询舟人，皆不识其何姓。返舟急追之，杳不知其所往。不得已，返舟而南。务毕，北旋，又沿江细访，并无音耗。抵家，寝食皆萦念之。逾年，复南，买舟江际，若家焉。日日细数行舟，往来者帆楫皆熟，而曩舟殊杳。居半年，资罄而归。行思坐想，不能少置。一夜，梦至江村，过数门，见一家柴扉南向，门内疏竹为篱，意是亭园，径入。有夜合一株，红丝满树。隐念：诗中&ldquo;门前一树马缨花&rdquo;，此其是矣。过数武，苇笆光洁。又入之，见北舍三楹，双扉阖焉。南有小舍，红蕉蔽窗。探身一窥，则椸架当门，罥画裙其上，知为女子闺闼，愕然却退;而内亦觉之，有奔出瞰客者，粉黛微呈，则舟中人也。喜出望外，曰：&ldquo;亦有相逢之期乎!&rdquo;方将狎就，女父适归，倏然惊觉，始知是梦。景物历历，如在目前。秘之，恐与人言，破此佳梦。</p><p>　　又年余，再适镇江。郡南有徐太仆，与有世谊，招饮。信马而去，误入小村，道途景象，仿佛平生所历。一门内，马缨一树，梦境宛然。骇极，投鞭而入。种种物色，与梦无别。再入，则房舍一如其数。梦既验，不复疑虑，直趋南舍，舟中人果在其中。遥见王，惊起，以扉自幛，叱问：&ldquo;何处男子?&rdquo;王逡巡间，犹疑是梦。女见步趋甚近，閛然扃户。王曰：&ldquo;卿不忆掷钏者耶?&rdquo;备述相思之苦，且言梦征。女隔窗审其家世，王具道之。女曰：&ldquo;既属宦裔，中馈必有佳人，焉用妾?&rdquo;王曰：&ldquo;非以卿故，婚娶固已久矣!&rdquo;女曰：&ldquo;果如所云，足知君心。妾此情难告父母，然亦方命而绝数家。金钏犹在，料锺情者必有耗问耳。父母偶适外戚，行且至。君姑退，倩冰委禽，计无不遂;若望以非礼成耦，则用心左矣。&rdquo;王仓卒欲出。女遥呼王郎曰：&ldquo;妾芸娘，姓孟氏。父字江蓠。&rdquo;王记而出。罢筵早返，谒江蓠。江迎入，设坐篱下。王自道家阀，即致来意，兼纳百金为聘。翁曰：&ldquo;息女已字矣。&rdquo;王曰：&ldquo;讯之甚确，固待聘耳，何见绝之深?&rdquo;翁曰：&ldquo;适间所说，不敢为诳。&rdquo;王神情俱失，拱别而返。当夜辗转，无人可媒。向欲以情告太仆，恐娶榜人女为先生笑;今情急，无可为媒，质明，诣太仆，实告之。太仆曰：&ldquo;此翁与有瓜葛，是祖母嫡孙，何不早言?&rdquo;王始吐隐情。太仆疑曰：&ldquo;江蓠固贫，素不以操舟为业，得毋误乎?&rdquo;乃遣子大郎诣孟，孟曰：&ldquo;仆虽空匮，非卖婚者。曩公子以金自媒，谅仆必为利动，故不敢附为婚姻。既承先生命，必无错谬。但顽女颇恃娇爱，好门户辄便拗却，不得不与商榷，免他日怨婚也。&rdquo;遂起，少入而返，拱手一如尊命，约期乃别。大郎复命，王乃盛备禽妆，纳采于孟，假馆太仆之家，亲迎成礼。</p><p>　　居三日，辞岳北归。夜宿舟中，问芸娘：&ldquo;向于此处遇卿，固疑不类舟人子。当日泛舟何之?&rdquo;答云：&ldquo;妾叔家江北，偶借扁舟一省视耳。妾家仅可自给，然傥来物颇不贵视之。笑君双瞳如豆，屡以金资动人。初闻吟声，知为风雅士，又疑为儇薄子作荡妇挑之也。使父见金钏，君死无地矣。妾怜才心切否?&rdquo;王笑曰：&ldquo;卿固黠甚，然亦堕吾术矣!&rdquo;女问：&ldquo;何事?&rdquo;王止而不言。又固诘之，乃曰：&ldquo;家门日近，此亦不能终秘。实告卿：我家中固有妻在，吴尚书女也。&rdquo;芸娘不信，王故壮其词以实之。芸娘色变，默移时，遽起，奔出;王屣履追之，则已投江中矣。王大呼，诸船惊闹，夜色昏蒙，惟有满江星点而已。王悼痛终夜，沿江而下，以重价觅其骸骨，亦无见者。</p><p>　　悒悒而归，忧痛交集。又恐翁来视女，无词可对。有姊丈官河南，遂命驾造之，年余始归。途中遇雨，休装民舍，见房廊清洁，有老妪弄儿厦间。儿见王入，即扑求抱，王怪之。又视儿秀婉可爱，揽置膝头，妪唤之，不去。少顷，雨霁，王举儿付妪，下堂趣装。儿啼曰：&ldquo;阿爹去矣!&rdquo;妪耻之，呵之不止，强抱而去。王坐待治任，忽有丽者自屏后抱儿出，则芸娘也。方诧异间，芸娘骂曰：&ldquo;负心郎!遗此一块肉，焉置之?&rdquo;王乃知为己子。酸来刺心，不暇问其往迹，先以前言之戏，矢日自白。芸娘始反怒为悲。相向涕零。先是，第主莫翁，六旬无子，携媪往朝南海。归途泊江际，芸娘随波下，适触翁舟。翁命从人拯出之，疗控终夜，始渐苏。翁媪视之，是好女子，甚喜，以为己女，携归。居数月，欲为择婿，女不可。逾十月，生一子，名曰寄生。王避雨其家，寄生方周岁也。王于是解装，入拜翁媪，遂为岳婿。居数日，始举家归。至，则孟翁坐待，已两月矣。翁初至，见仆辈情词恍惚，心颇疑怪;既见，始共欢慰。历述所遭，乃知其枝梧者有由也。</p><p>　　寄生</p><p>　　(附)</p><p>　　寄生，字王孙，郡中名士。父母以其襁褓认父，谓有夙惠，锺爱之。长益秀美，八九岁能文，十四入郡庠。每自择偶。父桂庵有妹二娘，适郑秀才子侨，生女闺秀，慧艳绝伦。王孙见之，心切爱慕，积久，寝食俱废。父母大忧，苦研诘之，遂以实告。父遣冰于郑;郑性方谨，以中表为嫌，却之。王孙愈病，母计无所出，阴婉致二娘，但求闺秀一临存之。郑闻，益怒，出恶声焉。父母既绝望，听之而已。</p><p>　　郡有大姓张氏，五女皆美;幼者名五可，尤冠诸姊，择婿未字。一日，上墓，途遇王孙，自舆中窥见，归以白母。母沈知其意，见媒媪于氏，微示之。媪遂诣王所。时王孙方病，讯知笑曰：&ldquo;此病老身能医之。&rdquo;芸娘问故。媪述张氏意，极道五可之美。芸娘喜，使媪往候王孙。媪入，抚王孙而告之。王孙摇首曰：&ldquo;医不对症，奈何!&rdquo;媪笑曰：&ldquo;但问医良否耳：其良也，召和而缓至，可矣;执其人以求之，守死而待之，不亦痴乎?&rdquo;王孙欷殹驹唬&ldquo;但天下之医，无愈和者。&rdquo;媪曰：&ldquo;何见之不广也?&rdquo;遂以五可之容颜发肤，神情态度，口写而手状之。王孙又摇首曰：&ldquo;媪休矣!此余愿所不及也。&rdquo;反身向壁，不复听矣。媪见其志不移，遂去。</p><p>　　一日，王孙沉痼中，忽一婢入曰：&ldquo;所思之人至矣!&rdquo;喜极，跃然而起。急出舍，则丽人已在庭中。细认之，却非闺秀，着松花色细褶绣裙，双钩微露，神仙不啻也。拜问姓名，答曰：&ldquo;妾，五可也。君深于情者，而独锺闺秀，使人不平。&rdquo;王孙谢曰：&ldquo;生平未见颜色，故目中止一闺秀。今知罪矣!&rdquo;遂与要誓。方握手殷殷，适母来抚摩，遽然而觉，则一梦也。回思声容笑貌，宛在目中。阴念：五可果如所梦，何必求所难遘，因而以梦告母。母喜其念少夺，急欲媒之。</p><p>　　王孙恐梦见不的，托邻妪素识张氏者，伪以他故诣之，嘱其潜相五可。妪至其家，五可方病，靠枕支颐，婀娜之态，倾绝一世。近问：&ldquo;何恙?&rdquo;女默然弄带，不作一语。母代答曰：&ldquo;非病也。连日与爹娘负气耳!&rdquo;妪问故。曰：&ldquo;诸家问名，皆不愿，必如王家寄生者方嫁。是为母者劝之急，遂作意不食数日矣。&rdquo;妪笑曰：&ldquo;娘子若配王郎，真是玉人成双也。渠若见五娘，恐又憔悴死矣!我归，即令倩冰，如何?&rdquo;五可止之曰：&ldquo;姥勿尔!恐其不谐，益增笑耳!&rdquo;妪锐然以必成自任，五可方微笑。妪归，复命，一如媒媪言。王孙详问衣履，亦与梦合，大悦。意虽稍舒，然终不以人言为信。过数日，渐瘳，秘招于媪来，谋以亲见五可。媪难之，姑应而去。久之，不至。方欲觅问，媪忽忻然来曰：&ldquo;机幸可图。五娘向有小恙，因令婢辈将扶，移过对院。公子往伏伺之，五娘行缓涩，委曲可以尽睹矣。&rdquo;王孙喜，明日，命驾早往，媪先在焉。即令絷马村树。引入临路舍，设座掩扉而去。少间，五可果扶婢出，王孙自门隙目注之。女从门外过，媪故指挥云树以迟纤步，王孙窥觇尽悉，意颤不能自持。未几，媪至，曰：&ldquo;可以代闺秀否?&rdquo;王孙申谢而返，始告父母，遣媒要盟。及妁往，则五可已别字矣。</p><p>　　王孙失意，悔闷欲死，即刻复病。父母忧甚，责其自误。王孙无词，惟日饮米汁一合。积数日，鸡骨支床，较前尤甚。媪忽至，惊曰：&ldquo;何惫之甚?&rdquo;王孙涕下，以情告。媪笑曰：&ldquo;痴公子!前日人趁汝来，而故却之;今日汝求人，而能必遂耶?虽然，尚可为力。早与老身谋，即许京都皇子，能夺还也。&rdquo;王孙大悦，求策。媪命函启遣伻，约次日候于张所。桂庵恐以唐突见拒，媪曰：&ldquo;前与张公业有成言，延数日而遽悔之;且彼字他家，尚无函信。谚云：&lsquo;先炊者先餐。&rsquo;何疑也!&rdquo;桂庵从之。次日，二仆往，并无异词，厚犒而归。王孙病顿起。由此闺秀之想遂绝。</p><p>　　初，郑子侨却聘，闺秀颇不怿;及闻张氏婚成，心愈抑郁，遂病，日就支离。父母诘之，不肯言。婢窥其意，隐以告母。郑闻之，怒不医，以听其死。二娘怼曰：&ldquo;吾侄亦殊不恶，何守头巾戒，杀吾娇女!&rdquo;郑恚曰：&ldquo;若所生女，不如早亡，免贻笑柄!&rdquo;以此夫妻反目。二娘与女言，将使仍归王孙，若为媵。女俯首不言，意若甚愿。二娘商郑，郑更怒，一付二娘，置女度外，不复预闻。二娘爱女切，欲实其言。女乃喜，病渐瘥。窃探王孙，亲迎有日矣。及期以侄完婚，伪欲归宁，昧旦，使人求仆舆于兄。兄最友爱，又以居村邻近，遂以所备亲迎车马，先迎二娘。既至，则妆女入车，使两仆两媪护送之。到门，以毡贴地而入。时鼓乐已集，从仆叱令吹擂，一时人声沸聒。王孙奔视，则女子以红帕蒙首，骇极，欲奔;郑仆夹扶，便令交拜。王孙不知何由，即便拜讫。二媪扶女，径坐青庐，始知其闺秀也。举家皇乱，莫知所为。</p><p>　　时渐濒暮，王孙不复敢行亲迎之礼。桂庵遣仆以情告张;张怒，遂欲断绝。五可不肯，曰：&ldquo;彼虽先至，未受雁采;不如仍使亲迎。&rdquo;父纳其言，以对来使。使归，桂庵终不敢从。相对筹思，喜怒俱无所施。张待之既久，知其不行，遂亦以舆马送五可至，因另设青帐于别室。</p><p>　　王孙周旋两间，蹀踱无以自处。母乃调停于中，使序行以齿，二女皆诺。及五可闻闺秀差长，称&ldquo;姊&rdquo;有难色。母甚虑之。比三朝公会，五可见闺秀风致宜人，不觉右之，自是始定。然父母恐其积久不相能，而二女却无间言，衣履易着，相爱如姊妹焉。</p><p>　　王孙始问五可却媒之故，笑曰：&ldquo;无他，聊报君之却于媪耳。尚未见妾，意中止有闺秀;即见妾，亦略靳之，以觇君之视妾，较闺秀何如也。使君为伊病，而不为妾病，则亦不必强求容矣。&rdquo;王孙笑曰：&ldquo;报亦惨矣!然非于媪，何得一觐芳容。&rdquo;五可曰：&ldquo;是妾自欲见君，媪何能为。过舍门时，岂不知眈眈者在内耶。梦中业相要，何尚未知信耶?&rdquo;王孙惊问：&ldquo;何知?&rdquo;曰：&ldquo;妾病中梦至君家，以为妄;后闻君亦梦，妾乃知魂魄真到此也。&rdquo;王孙异之，遂述所梦，时日悉符。父子之良缘，皆以梦成，亦奇情也。故并志之。</p><p>　　异史氏曰：&ldquo;父痴于情，子遂几为情死。所谓情种，其王孙之谓欤?不有善梦之父，何生离情之子哉!&rdquo;</p><p>　　褚遂良</p><p>　　长山赵某，税屋大姓。病症结，又孤贫，奄然就毙。一日，力疾就凉，移卧檐下。及醒，见绝代丽人坐其旁，因诘问之，女曰：&ldquo;我特来为汝作妇。&rdquo;某惊曰：&ldquo;无论贫人不敢有妄想;且奄奄一息，有妇何为!&rdquo;女曰：&ldquo;我能治之。&rdquo;某曰：&ldquo;我病非仓猝可除，纵有良方，其如无资买药何!&rdquo;女曰：&ldquo;我医疾不用药也。&rdquo;遂以手按赵腹，力摩之。觉其掌热如火。移时，腹中痞块，隐隐作解拆声。又少时，欲登厕。急起，走数武，解衣大下，胶液流离，结块尽出，觉通体爽快。</p><p>　　返卧故处，谓女曰：&ldquo;娘子何人?祈告姓氏，以便尸祝。&rdquo;答云：&ldquo;我狐仙也。君乃唐朝褚遂良，曾有恩于妾家，每铭心欲一图报。日相寻觅，今始得见，夙愿可酬矣。&rdquo;某自惭形秽，又虑茅屋灶煤，玷染华裳。女但请行。赵乃导入家，土莝无席，灶冷无烟，曰：&ldquo;无论光景如此，不堪相辱;即卿能甘之，请视瓮底空空，又何以养妻子?&rdquo;女但言：&ldquo;无虑。&rdquo;言次，一回头，见榻上毡席衾褥已设;方将致诘，又转瞬，见满室皆银光纸裱贴如镜，诸物已悉变易，几案精洁，肴酒并陈矣。遂相欢饮。日暮，与同狎寝，如夫妇。</p><p>　　主人闻其异，请一见之，女即出见，无难色。由此四方传播，造门者甚夥。女并不拒绝。或设筵招之，女必与夫俱。一日，座中一孝廉，阴萌淫念。女已知之，忽加诮让。即以手推其首;首过棂外，而身犹在室，出入转侧，皆所不能。因共哀免，方曳出之。积年余，造请者日益烦，女颇厌之。被拒者辄骂赵。</p><p>　　值端阳，饮酒高会，忽一白兔跃入。女起曰：&ldquo;舂药翁来见召矣!&rdquo;谓兔曰：&ldquo;请先行。&rdquo;兔趋出，径去。女命赵取梯。赵于舍后负长梯来，高数丈。庭有大树一章，便倚其上;梯更高于树杪。女先登，赵亦随之。女回首曰：&ldquo;亲宾有愿从者，当即移步。&rdquo;众相视不敢登。惟主人一僮，踊跃从其后，上上益高，梯尽云接，不可见矣。共视其梯，则多年破扉，去其白板耳。群入其室，灰壁败灶依然，他无一物。犹意僮返可问，竟终杳已。</p><p>　　刘全</p><p>　　邹平牛医侯某，荷饭饷耕者。至野，有风旋其前，侯即以杓掬浆祝奠之。尽数杓，风始去。一日，适城隍庙，闲步廊下，见内塑刘全献瓜像，被鸟雀遗粪，糊蔽目睛。侯曰：&ldquo;刘大哥何遂受此玷污!&rdquo;因以爪甲为除去之。</p><p>　　后数年，病卧，被二皂摄去。至官衙前，逼索财贿甚苦。侯方无所为计，忽自内一绿衣人出，见之讶曰：&ldquo;侯翁何来?&rdquo;侯便告诉。绿衣人责二皂曰：&ldquo;此汝侯大爷，何得无礼!&rdquo;二皂喏喏，逊谢不知。俄闻鼓声如雷。绿衣人曰：&ldquo;早衙矣。&rdquo;遂与俱入，令立墀下，曰：&ldquo;姑立此，我为汝问之。遂上堂点手，招一吏人下，略道数语。吏人见侯，拱手曰：&ldquo;侯大哥来耶?汝亦无甚大事，有一马相讼，一质便可复返。&rdquo;遂别而去。少间堂上呼侯名，侯上跪，一马亦跪。官问侯：&ldquo;马言被汝药死，有诸?&rdquo;侯曰：&ldquo;彼得瘟症，某以瘟方治之。既药不瘳，隔日而死，与某何涉?&rdquo;马作人言，两相苦。官命稽籍，籍注马寿若干，应死于某年月日，数确符。因呵曰：&ldquo;此汝天数已尽，何得妄控!&rdquo;叱之而去。因谓侯曰：&ldquo;汝存心方便，可以不死。&rdquo;仍命二皂送回。前二人亦与俱出，又嘱途中善相视。侯曰：&ldquo;今日虽蒙覆庇，生平实未识荆。乞示姓字，以图衔报。&rdquo;绿衣人曰：&ldquo;三年前，仆从泰山来，焦渴欲死。经君村外，蒙以杓浆见饮，至今不忘。&rdquo;吏人曰：&ldquo;某即刘全。曩被雀粪之污，闷不可耐，君手为涤除，是以耿耿。奈冥间酒馔，不可以奉宾客，请即别矣。&rdquo;侯始悟，乃归。</p><p>　　既至家，款留二皂，皂并不敢饮其杯水。侯苏，盖死已逾两日矣。从此益修善。每逢节序，必以浆酒酬刘全。年八旬，尚强健，能超乘驰走。一日，途间见刘全骑马来，若将远行。拱手道温凉毕，刘曰：&ldquo;君数已尽，勾牒出矣。勾役欲相招，我禁使弗须。君可归治后事。三日后，我来同君行。地下代买小缺，亦无苦也。&rdquo;遂去。侯归告妻子，招别戚友，棺衾俱备。第四日日暮，对众曰：&ldquo;刘大哥来矣。&rdquo;入棺遂殁。</p><p>　　姬生</p><p>　　南阳鄂氏，患狐，金钱什物，辄被窃去。迕之，祟益甚。鄂有甥姬生，名士不羁，焚香代为祷免，卒不应;又祝舍外祖使临己家，亦不应。众笑之，生曰：&ldquo;彼能幻变，必有人心。我固将引之，俾入正果。&rdquo;数日辄一往祝之。虽不见验，然生所至，狐遂不扰，以故，鄂常止生宿。生夜望空请见，邀益坚。一日，生归，独坐斋中，忽房门缓缓自开。生起，致敬曰：&ldquo;狐兄来耶?&rdquo;殊寂无声。又一夜，门自开，生曰：&ldquo;倘是狐兄降临，固小生所祷祝而求者，何妨即赐光霁?&rdquo;却又寂然。案头有钱二百，及明失之。生至夜，增以数百。中宵，闻布幄铿然，生曰：&ldquo;来耶?敬具时铜数百备用。仆虽不充裕，然非鄙吝者。若缓急有需，无妨质言，何必盗窃?&rdquo;少间，视钱，脱去二百。生仍置故处，数夜不复失。有熟鸡，欲供客而失之。生至夕，又益以酒，而狐从此绝迹矣。</p><p>　　鄂家祟如故。生又往祝曰：&ldquo;仆设钱而子不取，设酒而子不饮;我外祖衰迈，无为久祟之。仆备有不腆之物，夜当凭汝自取。&rdquo;乃以钱十千、酒一樽，两鸡皆聂切，陈几上。生卧其傍，终夜无声，钱物如故。狐怪从此亦绝。生一日晚归，启斋门，见案上酒一壶，燂鸡盈盘;钱四百，以赤绳贯之，即前日所失物也。知狐之报。嗅酒而香，酌之色碧绿，饮之甚醇。壶尽半酣，觉心中贪念顿生，暮然欲作贼，便启户出。思村中一富室，遂往越其墙。墙虽高，一跃上下，如有翅翎。入其斋，窃取貂裘、金鼎而出，归置床头，始就枕眠。</p><p>　　天明，携入内室，妻惊问之，生嗫嚅而告，有喜色。妻骇曰：&ldquo;君素刚直，何忽作贼!&rdquo;生恬然不为怪，因述狐之有情。妻恍然悟曰：&ldquo;是必酒中之狐毒也。&rdquo;因念丹砂可以却邪，遂研入酒，饮生，少顷，生忽失声曰：&ldquo;我奈何做贼!&rdquo;妻代解其故，爽然自失。又闻富室被盗，噪传里党。生终日不食，莫知所处。妻为之谋，使乘夜抛其墙内。生从之。富室复得故物，事亦遂寝。</p><p>　　生岁试冠军，又举行优，应受倍赏。及发落之期，道署梁上粘一帖云：&ldquo;姬某作贼，偷某家裘、鼎，何为行优?&rdquo;梁最高，非跋足可粘。文宗疑之，执帖问生。生愕然，思此事除妻外无知者;况署中深密，何由而至?因悟曰：&ldquo;此必狐之为也。&rdquo;遂缅述无讳，文宗赏礼有加焉。生每自念：无取罪于狐，所以屡陷之者，亦小人之耻独为小人耳。</p><p>　　异史氏曰：&ldquo;生欲引邪入正，而反为邪惑。狐意未必大恶，或生以谐引之，狐亦以戏弄之耳。然非身有夙根，室有贤助，几何不如原涉所云，家人寡妇，一为盗污遂行淫哉!吁!可惧也!&rdquo;</p><p>　　吴木欣云：&ldquo;康熙甲戌，一乡科令浙中，点稽囚犯，有窃盗，已刺字讫，例应逐释。令嫌&lsquo;窃&rsquo;字减笔从俗，非官板正字，使刮去之;候创平，依字汇中点画形象另刺之。盗口占一绝云：&lsquo;手把菱花仔细看，淋漓鲜血旧痕斑。早知面上重为苦，窃物先防识字官。&rsquo;禁卒笑之曰：&ldquo;诗人不求功名，而乃为盗?&rsquo;盗又口占答之云：&lsquo;少年学道志功名，只为家贫误一生。冀得资财权子母，囊游燕市博恩荣。&rsquo;&rdquo;即此观之，秀才为盗，亦仕进之志也。狐授姬生以进取之资，而返悔为所误，迂哉!一笑。</p><p>　　果报</p><p>　　安丘某生，通卜筮之术，其为人邪荡不检，每有钻穴逾隙之行，则卜之。一日忽病，药之不愈，曰：&ldquo;吾实有所见。冥中怒我狎亵天数，将重谴矣，药何能为!&rdquo;亡何，目暴瞽，两手无故自折。</p><p>　　某甲者，伯无嗣，甲利其有，愿为之后。伯既死，田产悉为所有，遂背前盟。又有叔，家颇裕，亦无子，甲又父之，死，又背之。于是并三家之产，富甲一乡。一日，暴病若狂，自言曰：&ldquo;汝欲享富厚而生耶!&rdquo;遂以利刃自割肉，片片掷地。又曰：&ldquo;汝绝人后，尚欲有后耶!&rdquo;剖腹流肠，遂毙。未几，子亦死，产业归人矣。果报如此，可畏也夫!</p><p>　　韩方</p><p>　　明季，济郡以北数州县，邪疫大作，比户皆然。齐东农民韩方，性至孝。父母皆病，因具楮帛，哭祷于孤石大夫之庙。归途零涕，遇一人，衣冠清洁，问：&ldquo;何悲?&rdquo;韩具以告，其人曰：&ldquo;孤石之神，不在于此，祷之何益?仆有小术，可以一试。&rdquo;韩喜，诘其姓字。其人曰：&ldquo;我不求报，何必通乡贯乎?&rdquo;韩敦请临其家。其人曰：&ldquo;无须。但归，以黄纸置床上，厉声言：&lsquo;我明日赴都，告诸岳帝!&rsquo;病当已。&rdquo;韩恐不验，坚求移趾。其人曰：&ldquo;实告子：我非人也。巡环使者以我诚笃，俾为南县土地。感君孝，指授此术。目前岳帝举枉死之鬼，其有功人民，或正直不作邪祟者，以城隍、土地用。今日殃人者，皆郡城北兵所杀之鬼，急欲赴都自投，故沿途索赂，以谋口食耳，言告岳帝，则彼必惧，故当已。&rdquo;韩悚然起敬，伏地叩谢，及起，其人已渺。惊叹而归。遵其教，父母皆愈。以传邻村，无不验者。</p><p>　　异史氏曰：&ldquo;沿途祟人而往，以求不作邪祟之用，此与策马应&lsquo;不求闻达之科&rsquo;者何殊哉!天下事大率类此。犹忆甲戌、乙亥之间，当事者使民捐谷，具疏谓民乐输。于是各州县如数取盈，甚费敲扑。时郡北七邑被水，岁祲，催办尤难。唐太史偶至利津，见系逮者十余人。因问：&lsquo;为何事?&rsquo;答曰：&lsquo;官捉吾等赴城，比追乐输耳。&rsquo;农民不知&lsquo;乐输&rsquo;二字作何解，遂以为徭役敲比之名，岂不可叹而可笑哉!&rdquo;</p><p>　　纫针</p><p>　　虞小思，东昌人。居积为业。妻夏，归宁返，见门外一妪，偕少女哭甚哀。夏诘之。妪挥泪相告。乃知其夫王心斋，亦宦裔也。家中落，无衣食业，浼中保贷富室黄氏金，作贾。中途遭寇，丧资，幸不死。至家，黄索偿，计子母不下三十金，实无可准抵。黄窥其女纫针美，将谋作妾。使中保质告之：如肯，可折债外，仍以廿金压券。王谋诸妻，妻泣曰：&ldquo;我虽贫，固簪缨之胄。彼以执鞭发迹，何敢遂媵吾女!况纫针固自有婿，汝何得擅作主!&rdquo;先是，同邑傅孝廉之子，与王投契，生男阿卯，与褓中论婚。后孝廉官于闽，年余而卒。妻子不能归，音耗俱绝。以故纫针十五，尚未字也。妻言及此，王无词，但谋所以为计。妻曰：&ldquo;不得已，其试谋诸两弟。&rdquo;盖妻范氏，其祖曾任京职，两孙田产尚多也。次日，妻携女归告两弟，两弟任其涕泪，并无一词肯为设处。范乃号啼而归。适逢夏诘，且诉且哭。</p><p>　　夏怜之;视其女，绰约可爱，益为哀楚。遂邀入其家，款以酒食，慰之曰：&ldquo;母子勿戚：妾当竭力。&rdquo;范未遑谢，女已哭伏在地，益加惋惜。筹思曰：&ldquo;虽有薄蓄，然三十金亦复大难。当典质相付。&rdquo;母女拜谢。夏以三日为约。别后，百计为之营谋，亦未敢告诸其夫。三日，未满其数，又使人假诸其母。范母女已至，因以实告。又订次日。抵暮，假金至，合裹并置床头。</p><p>　　至夜，有盗穴壁，以火入，夏觉，睨之，见一人臂跨短刀，状貌凶恶。大惧，不敢作声，伪为睡者。盗近箱，意将发扃。回顾，夏枕边有裹物，探身攫去，就灯解视;乃入腰橐，不复胠箧而去。夏乃起呼。家中唯一小婢，隔墙呼邻，邻人集而盗已远。夏乃对灯啜泣。见婢睡熟，乃引带自经于棂间。天曙婢觉，呼人解救，四肢冰冷。虞闻奔至，诘婢始得其由，惊涕营葬。时方夏，尸不僵，亦不腐。过七日，乃殓之。</p><p>　　既葬。纫针潜出，哭于其墓。暴雨忽集，霹雳大作，发墓，纫针震死。虞闻，奔验，则棺木已启，妻呻嘶其中，抱出之。见女尸，不知为谁。夏审视，始辨之。方相骇怪。未几，范至，见女已死，哭曰：&ldquo;固疑其在此，今果然矣!闻夫人自缢，日夜不绝声。今夜语我，欲哭于殡宫，我未之应也。&rdquo;夏感其义，遂与夫言，即以所葬材穴葬之。范拜谢。虞负妻归，范亦归告其夫。</p><p>　　闻村北一人被雷击死于途，身有字云：&ldquo;偷夏氏金贼。&rdquo;俄闻邻妇哭声，乃知雷击者即其夫马大也。村人白于官，官拘妇械鞫，则范氏以夏之措金赎女，对人感泣，马大赌博无赖，闻之而盗心遂生也。官押妇搜赃，则止存二十数;又检马尸得四数。官判卖妇偿补责还虞。夏益喜，全金悉仍付范，俾偿债主。</p><p>　　葬女三日，夜大雷电以风，坟复发，女亦顿活。不归其家，往扣夏氏之门。夏惊起，隔扉问之。女曰：&ldquo;夫人果生耶!我纫针耳。&rdquo;夏骇为鬼，呼邻媪诘之，知其复活，喜内入室。女自言：&ldquo;愿从夫人服役，不复归矣。&rdquo;夏曰：&ldquo;得无谓我损金为买婢耶?汝葬后，债已代偿，可勿见猜。&rdquo;女益感泣，愿以母事。夏不允，女曰：&ldquo;儿能操作，亦不坐食。&rdquo;天明告范，范喜，急至。亦从女意，即以属夏。范去，夏强送女归。女啼思夏。王心斋自负女来，委诸门内而去。夏见惊问，始知其故，遂亦安之。女见虞至，急下拜，呼以父。虞固无子女，又见女依依怜人，颇以为欢。女纺绩缝纫，勤劳臻至。夏偶病剧，女昼夜给役。见夏不食，亦不食;面上时有啼痕，向人曰：&ldquo;母有万一，我誓不复生!&rdquo;夏少瘳，始解颜为欢。夏闻流涕，曰：&ldquo;我四十无子，但得生一女如纫针亦足矣。&rdquo;夏从不育;逾年忽生一男，人以为行善之报。</p><p>　　居二年，女益长。虞与王谋，不能坚守旧盟。王曰：&ldquo;女在君家，婚姻惟君所命。&rdquo;女十七，惠美无双。此言出，问名者趾错于门，夫妻为拣富室。黄某亦遣媒来。虞恶其为富不仁，力却之。为择于冯氏。冯，邑名士，子慧而能文。将告于王;王出负贩未归，遂径诺之。黄以不得于虞，亦托作贾，迹王所在，设馔相邀，更复助以资本，渐渍习洽。因自言其子慧以自媒。王感其情，又仰其富，遂订盟。既归，诣虞，则虞昨日已受冯氏婚书。闻王所言，不悦，呼女出，告以情。女佛然曰：&ldquo;债主，吾仇也!以我事仇，但有一死!&rdquo;王无颜，托人告黄以冯氏之盟。黄怒曰：&ldquo;女姓王，不姓虞。我约在先，彼约在后，何得背盟!&rdquo;遂控于邑宰，宰意以先约判归黄。冯曰：&ldquo;王某以女付虞，固言婚嫁不复预闻，且某有定婚书，彼不过杯酒之谈耳。&rdquo;宰不能断，将惟女愿从之。黄又以金赂官，求其左袒，以此月余不决。</p><p>　　一日，有孝廉北上，公车过东昌，使人问王心斋。适问于虞，虞转诘之，盖孝廉姓傅，即阿卯也。入闽籍，十八已乡荐矣。以前约未婚。其母嘱令便道访王，问女曾否另字也。虞大喜，邀傅至家，历述所遭，然婿远来数千里，患无凭据。傅启箧，出王当日允婚书。虞招王至，验之果真，乃共喜。是日当官覆审，傅投刺谒宰，其案始销。涓吉约期乃去。会试后，市币帛而还，居其旧第，行亲迎礼。进士报已到闽，又报至东，傅又捷南宫。复入都观政而返。女不乐南渡，傅亦以庐墓在，遂独往扶父枢，载母俱归。又数年，虞卒，子才七八岁，女抚之过于其弟。使读书，得入邑庠，家称素封，皆傅力也。</p><p>　　异史氏曰：&ldquo;神龙中亦有游侠耶?彰善瘅恶，生死皆以雷霆，此&lsquo;钱塘破阵舞&rsquo;也。轰轰屡击，皆为一人，焉知纫针非龙女谪降者耶?&rdquo;</p><p>　　桓侯</p><p>　　荆州彭好士，友家饮归。下马溲便，马龁草路旁。有细草一丛，蒙茸可爱，初放黄花，艳光夺目，马食已过半矣。彭拔其余茎，嗅之有异香，因纳诸怀。超乘复行，马骛驶绝驰，颇觉快意，竟不计算归途，纵马所之。</p><p>　　忽见夕阳在山，始将旋辔。但望乱山丛踏，并不知其何所。一青衣人来，见马方喷嘶，代为捉衔，曰：&ldquo;天已近暮，吾家主人便请宿止。&rdquo;彭问：&ldquo;此属何地?&rdquo;曰：&ldquo;阆中也。&rdquo;彭大骇，盖半日已千余里矣，因问：&ldquo;主人为谁?&rdquo;曰：&ldquo;到彼自知。&rdquo;又问：&ldquo;何在?&rdquo;曰：&ldquo;咫尺耳。&rdquo;遂代鞚疾行，人马若飞。过一山头，见半山中屋宇重叠，杂以屏幔，遥睹衣冠一簇，若有所伺。彭至下马，相向拱敬。俄，主人出，气象刚猛，巾服都异人世。拱手向客，曰：&ldquo;今日客，莫远于彭君。&rdquo;因揖彭，请先行。彭谦谢，不肯遽先。主人捉臂行之。彭觉捉处如被械梏，痛欲折，不敢复争，遂行。下此者，犹相推让，主人或推之，或挽之，客皆呻吟倾跌，似不能堪，一依主命而行。登堂，则陈设炫丽，两客一筵。彭暗问接坐者：&ldquo;主人何人?&rdquo;答云：&ldquo;此张桓侯也。&rdquo;彭愕然，不敢复咳。合座寂然。酒既行，桓侯曰：&ldquo;岁岁叨扰亲宾，聊设薄酌，尽此区区之意。值远客辱临，亦属幸遇。仆窃妄有干求，如少存爱恋，即亦不强。&rdquo;彭起问：&ldquo;何物?&rdquo;曰：&ldquo;尊乘已有仙骨，非尘世所能驱策。欲市马相易，如何?&rdquo;彭曰：&ldquo;敬以奉献，不敢易也。&rdquo;桓侯曰：&ldquo;当报以良马，且将赐以万金。&rdquo;彭离席伏谢。桓侯命人曳起之。俄倾，酒馔纷纶，日落，命烛。众起辞，彭亦告别。桓侯曰：&ldquo;君远来焉归?&rdquo;彭顾同席者曰：&ldquo;已求此公作居停主人矣。&rdquo;桓侯乃遍以巨觞酌客，谓彭曰：&ldquo;所怀香草，鲜者可以成仙，枯者可以点金;草七茎，得金一万。&rdquo;即命僮出方授彭，彭又拜谢。桓侯曰：&ldquo;明日造市，请于马群中任意择其良者，不必与之论价，吾自给之。又告众曰：&ldquo;远客归家，可少助以资斧。&rdquo;众唯唯。觞尽，谢别而出。</p><p>　　途中始诘姓字，同座者为刘子翚。同行二三里，越岭即睹村舍。众客陪彭并至刘所，始述其异。先是，村中岁岁赛社于桓侯之庙，斩牲优戏，以为成规，刘其首善者也。三日前，赛社方毕。是午，各家皆有一人邀请过山。问之，言殊恍惚，但敦促甚急，过山见亭舍，相共骇疑。将至门，使者始实告之;众亦不敢却退。使者曰：&ldquo;姑集此，邀一远客行至矣。&rdquo;盖即彭也。众述之惊怪。其中被把握者，皆患臂痛;解衣烛之，肤肉青黑。彭自视亦然。众散，刘即袱被供寝。既明，村中争延客;又伴彭入市相马。十余日，相数十匹，苦无佳者;彭亦拚苟就之。又入市，见一马骨相似佳;骑试之，神骏无比。径骑入村，以待鬻者;再往寻之，其人已去。遂别村人欲归。村人各馈金资，遂归。</p><p>　　马一日行五百里。抵家，述所自来，人不之信，囊中出蜀物，始共怪之。香草久枯，恰得七茎，遵方点化，家以暴富。遂敬诣故处，独祀桓侯之祠，优戏三日而返。</p><p>　　异史氏曰：&ldquo;观桓侯燕宾，而后信武夷幔亭非诞也。然主人肃客，遂使蒙爱者几欲折肱，则当年之勇力可想。&rdquo;</p><p>　　吴木欣言：&ldquo;有李生者，唇不掩其门齿，露于外盈指。一日，于某所宴集，二客逊上下，其争甚苦。一力挽使前，一力却向后。力猛肘脱，李适立其后，肘过触喙，双齿并堕，血下如涌。众愕然，其争乃息。&rdquo;此与桓侯之握臂折肱，同一笑也。</p><p>　　粉蝶</p><p>　　阳曰旦，琼州土人也。偶自他郡归，泛舟于海，遭飓风，舟将覆;忽飘一虚舟来，急跃登之。回视，则同舟尽没。风愈狂，暝然任其所吹。亡何，风定，开眸，忽见岛屿，舍宇连亘。把棹近岸，直抵村门。村中寂然，行坐良久，鸡犬无声。见一门北向，松竹掩蔼。时已初冬，墙内不知何花，蓓蕾满树。心爱悦之，逡巡遂入。遥闻琴声，步少停。有婢自内出，年约十四五，飘洒艳丽。睹阳，返身遽入。俄闻琴声歇，一少年出，讶问客所自来，阳具告之。转诘邦族，阳又告之。少年喜曰：&ldquo;我姻亲也。&rdquo;遂揖请入院。</p><p>　　院中精舍华好，又闻琴声。既入舍，则一少妇危坐，朱弦方调，年可十八九，风采焕映。见客入，推琴欲逝，少年止之曰：&ldquo;勿遁，此正卿家瓜葛。&rdquo;因代溯所由。少妇曰：&ldquo;是吾侄也。&rdquo;因问其&ldquo;祖母尚健否?父母年几何矣?&rdquo;阳曰：&ldquo;父母四十余，都各无恙;惟祖母六旬，得疾沉痼，一步履须人耳。侄实不省姑系何房，望祈明告，以便归述。&rdquo;少妇曰：&ldquo;道途辽阔，音问梗塞久矣。归时但告而父，&lsquo;十姑问讯矣&rsquo;，渠自知之。&rdquo;阳问：&ldquo;姑丈何族?&rdquo;少年曰：&ldquo;海屿姓晏。此名神仙岛，离琼三千里，仆流寓亦不久也。&rdquo;十娘趋入，使婢以酒食饷客，鲜蔬香美，亦不知其何名。饭已，引与瞻眺，见园中桃杏含苞，颇以为怪。晏曰：&ldquo;此处夏无大暑，冬无大寒，花无断时。&rdquo;阳喜曰：&ldquo;此乃仙乡。归告父母，可以移家作邻。&rdquo;晏但微笑。</p><p>　　还斋炳烛，见琴横案上，请一聆其雅操。晏乃抚弦捻柱。十娘自内出，晏曰：&ldquo;来，来!卿为若侄鼓之。&rdquo;十娘即坐，问侄：&ldquo;愿何闻?&rdquo;阳曰：&ldquo;侄素不读&lsquo;琴操&rsquo;，实无所愿。&rdquo;十娘曰：&ldquo;但随意命题，皆可成调。&rdquo;阳笑曰：&ldquo;海风引舟，亦可作一调否?&rdquo;十娘曰：&ldquo;可。&rdquo;即按弦挑动，若有旧谱，意调崩腾;静会之，如身仍在舟中，为飓风之所摆簸。阳惊叹欲绝，问：&ldquo;可学否?&rdquo;十娘授琴，试使勾拨，曰：&ldquo;可教也。欲何学?&rdquo;曰：&ldquo;适所奏&lsquo;飓风操&rsquo;，不知可得几日学?请先录其曲，吟诵之。&rdquo;十娘曰：&ldquo;此无文字，我以意谱之耳。&rdquo;乃别取一琴，作勾剔之势，使阳效之。阳习至更余，音节粗合，夫妻始别去。阳目注心凝，对烛自鼓;久之顿得妙悟，不觉起舞。举首，忽见婢立灯下，惊曰：&ldquo;卿固犹未去耶?&rdquo;婢笑曰：&ldquo;十姑命待安寝，掩户移檠耳。&rdquo;审顾之，秋水澄澄，意态媚绝。阳心动，微挑之;婢俯首含笑。阳益惑之，遽起挽颈。婢曰：&ldquo;勿尔!夜已四漏，主人将起，彼此有心，来宵未晚。&rdquo;方狎抱间，闻晏唤&ldquo;粉蝶&rdquo;。婢作色曰：&ldquo;殆矣!&rdquo;急奔而去。阳潜往听之，但闻晏曰：&ldquo;我固谓婢子尘缘未灭，汝必欲收录之。今如何矣?宜鞭三百!&rdquo;十娘曰：&ldquo;此心一萌，不可给使，不如为吾侄遗之。&rdquo;阳甚惭惧，返斋灭烛自寝。天明，有童子来侍盥沐，不复见粉蝶矣。心惴惴恐见谴逐。俄晏与十姑并出，似无所介于怀，便考所业。阳为一鼓。十娘曰：&ldquo;虽未入神，已得什九，肄熟可以臻妙。&rdquo;阳复求别传。晏教以&ldquo;天女谪降&rdquo;之曲，指法拗折，习之三日，始能成曲。晏曰：&ldquo;梗概已尽，此后但须熟耳。娴此两曲，琴中无梗调矣。&rdquo;</p><p>　　阳颇忆家，告十娘曰：&ldquo;吾居此，蒙姑抚养甚乐;顾家中悬念。离家三千里，何日可能还也!&rdquo;十娘曰：&ldquo;此即不难。故舟尚在，当助一帆风，子无家室，我已遣粉蝶矣。&rdquo;乃赠以琴，又授以药曰：&ldquo;归医祖母，不惟却病，亦可延年。&rdquo;遂送至海岸，俾登舟。阳觅楫，十娘曰：&ldquo;无须此物。&rdquo;因解裙作帆，为之萦系。阳虑迷途，十娘曰：&ldquo;勿忧，但听帆漾耳。&rdquo;系已，下舟。阳凄然，方欲拜谢别，而南风竞起，离岸已远矣。视舟中糗粮已具，然止足供一日之餐，心怨其吝。腹馁不敢多食，惟恐遽尽，但啖胡饼一枚，觉表里甘芳。余六七枚，珍而存之，即亦不复饥矣。俄见夕阳欲下，方悔来时未索膏烛。瞬息，遥见人烟，细审，则琼州也。喜极。旋已近岸，解裙裹饼而归。</p><p>　　入门，举家惊喜，盖离家已十六年矣，始知其遇仙。视祖母老病益惫，出药投之，沉疴立除。共怪问之，因述所见。祖母泫然曰：&ldquo;是汝姑也。&rdquo;初，老夫人有少女，名十娘，生有仙姿，许字晏氏。婿十六岁，入山不返，十娘待至二十余，忽无疾自殂，葬已三十余年。闻旦言，共疑其未死。出其裙，则犹在家所素着也。饼分啖之，一枚终日不饥，而精神倍生。老夫人命发冢验视，则空棺存焉。旦初聘吴氏女未娶，旦数年不还，遂他适。共信十娘言，以俟粉蝶之至;既而年余无音，始议他图。临邑钱秀才，有女名荷生，艳名远播。年十六，未嫁而三丧其婿。遂媒定之，涓吉成礼。既入门，光艳绝代，旦视之，则粉蝶也。惊问曩事，女茫乎不知。盖被逐时，即降生之辰也。每为之鼓&ldquo;天女谪降&rdquo;之操，辄支颐凝想，若有所会。</p><p>　　李檀斯</p><p>　　长山李檀斯，国学生也。其村中有媪走无常，谓人曰：&ldquo;今夜与一人舁檀老投生淄川柏家庄一新门中，身躯重赘，几被压死。&rdquo;时李方与客欢饮，悉以媪言为妄。至夜，无疾而卒。天明，如所言往问之，则其家夜生女矣。</p><p>　　锦瑟</p><p>　　沂人王生，少孤，自为族。家清贫;然风标修洁，洒然裙履少年也。富翁兰氏，见而悦之，妻以女，许为起屋治产。娶未几而翁死。妻兄弟鄙不齿数，妇尤骄倨，常佣奴其夫;自享馐馔，生至，则脱粟瓢饮，折稊为匕，置其前。王悉隐忍之。年十九，往应童试，被黜。自郡中归，妇适不在室，釜中烹羊臛熟，就啖之。妇入，不语，移釜去。生大惭，抵箸地上，曰：&ldquo;所遭如此，不如死!&rdquo;妇恚，问死期，即授索为自经之具。生忿投羹碗，败妇颡。</p><p>　　生含愤出，自念良不如死，遂怀带入深壑。至丛树下，方择枝系带，忽见土崖间，微露裙幅，瞬息，一婢出，睹生急返，如影就灭，土壁亦无绽痕。固知妖异，然欲觅死，故无畏怖，释带坐觇之。少间复露半面，一窥即缩去。念此鬼物，从之必有死乐，因抓石叩壁曰：&ldquo;地如可入，幸示一途!我非求欢，乃求死者。&rdquo;久之，无声。王又言之，内云：&ldquo;求死请姑退，可以夜来。&rdquo;音声清锐，细如游蜂。生曰：&ldquo;诺。&rdquo;遂退以待夕。未几，星宿已繁，崖间忽成高第，静敞双扉。生拾级而入。才数武，有横流涌注，气类温泉。以手探之，热如沸汤，不知其深几许。疑即鬼神示以死所，遂踊身入。热透重衣，肤痛欲糜，幸浮不沉。泅没良久，热渐可忍，极力爬抓，始登南岸，一身幸不泡伤。行次，遥见厦屋中有灯火，趋之。有猛犬暴出，龁衣败袜。摸石以投，犬稍却。又有群犬要吠，皆大如犊。危急间婢出叱退，曰：&ldquo;求死郎来耶?吾家娘子悯君厄穷，使妾送君入安乐窝，从此无灾矣。&rdquo;挑灯导之。启后门，黯然行去。</p><p>　　入一家，明烛射窗，曰：&ldquo;君自入，妾去矣。&rdquo;生入室四瞻，盖已入己家矣。反奔而出，遇妇所役老媪曰：&ldquo;终日相觅，又焉往!&rdquo;反曳入。妇帕裹伤处，下床笑逆，曰：&ldquo;夫妻年余，狎谑顾不识耶?我知罪矣。君受虚诮，我被实伤，怒亦可以少解。&rdquo;乃于床头取巨金二铤置生怀，曰：&ldquo;以后衣食，一惟君命，可乎?&rdquo;生不语，抛金夺门而奔，仍将入壑，以叩高第之门。</p><p>　　既至野，则婢行缓弱，挑灯尤遥望之。生急奔且呼，灯乃止。既至，婢曰：&ldquo;君又来，负娘子苦心矣。&rdquo;王曰：&ldquo;我求死，不谋与卿复求活。娘子巨家，地下亦应需人。我愿服役，实不以有生为乐。&rdquo;婢曰：&ldquo;乐死不如苦生，君设想何左也!吾家无他务。惟淘河、粪除、饲犬、负尸;作不如程，则刵耳劓鼻、敲肘刭趾。君能之乎?&rdquo;答曰：&ldquo;能之。&rdquo;又入后门，生问：&ldquo;诸役何也?适言负尸，何处得如许死人?&rdquo;婢曰：&ldquo;娘子慈悲，设&lsquo;给孤园&rsquo;，收养九幽横死无归之鬼。鬼以千计，日有死亡，须负瘗之耳。请一过观之。&rdquo;移时，入一门，署&ldquo;给孤园&rdquo;。入，见屋宇错杂，秽臭熏人。园中鬼见烛群集，皆断头缺足，不堪入目。回首欲行，见尸横墙下;近视之，血肉狼藉。曰：&ldquo;半日未负，已被狗咋。&rdquo;即使生移去之。生有难色，婢曰：&ldquo;君如不能，请仍归享安乐。&rdquo;生不得已，负置秘处。乃求婢缓颊，幸免尸污。婢诺。</p><p>　　行近一舍，曰：&ldquo;姑坐此，妾入言之。饲狗之役较轻，当代图之，庶几得当以报。&rdquo;去少顷，奔出，曰：&ldquo;来，来!娘子出矣。&rdquo;生从入。见堂上笼烛四悬，有女郎近户坐，乃二十许天人也。生伏阶下，女郎命曳起之，曰：&ldquo;此一儒生，乌能饲犬?可使居西堂，主薄。&rdquo;生喜，伏谢，女曰：&ldquo;汝以朴诚，可敬乃事。如有舛错，罪责不轻也!&rdquo;生唯唯。婢导至西堂，见栋壁清洁，喜甚，谢婢。始问娘子官阀，婢曰：&ldquo;小字锦瑟，东海薛侯女也。妾名春燕。旦夕所需，幸相闻。&rdquo;婢去，旋以衣履衾褥来，置床上。生喜得所。</p><p>　　黎明，早起视事，录鬼籍。一门仆役，尽来参谒，馈酒送脯甚多。生引嫌，悉却之。日两餐，皆自内出。娘子察其廉谨，特赐儒巾鲜衣。凡有赍赉，皆遣春燕。婢颇风格，既熟，颇以眉目送情。生斤斤自守，不敢少致差跌，但伪作騃钝。积二年余，赏给倍于常廪，而生谨抑如故。</p><p>　　一夜，方寝，闻内第喊噪。急起，捉刀出，见炬火光天。入窥之，则群盗充庭，厮仆骇窜。一仆促与偕遁，生不肯，涂面束腰，杂盗中呼曰：&ldquo;勿惊薛娘子!但当分括财物，勿使遗漏。&rdquo;时诸舍群贼方搜锦瑟不得，生知未为所获，潜入第后独觅之。遇一伏妪，始知女与春燕皆越墙矣。生亦过墙，见主婢伏于暗陬，生曰：&ldquo;此处乌可自匿?&rdquo;女曰：&ldquo;吾不能复行矣!&rdquo;生弃刀负之。奔二三里许，汗流竟体，始入深谷，释肩令坐。欻，一虎来，生大骇，欲迎当之，虎已衔女。生急捉虎耳，极力伸臂入虎口，以代锦瑟。虎怒，释女，嚼生臂，脆然有声。臂断落地，虎亦返去。女泣曰：&ldquo;苦汝矣!苦汝矣!&rdquo;生忙遽未知痛楚，但觉血溢如水，使婢裂衿裹断处。女止之，俯觅断臂，自为续之;乃裹之。东方渐白，始缓步归，登堂如墟。天既明，仆媪始渐集。女亲诣西堂，问生所苦。解裹，则臂骨已续;又出药糁其创，始去。由此益重生，使一切享用，悉与己等。</p><p>　　臂愈，女置酒内室以劳之。赐之坐，三让而后隅坐。女举爵如让宾客。久之，曰：&ldquo;妾身已附君体，意欲效楚王女之于臣建。但无媒，羞自荐耳。&rdquo;生惶恐曰：&ldquo;某受恩重，杀身不足酬。所为非分，惧遭雷殛，不敢从命。苟怜无室，赐婢已过。&rdquo;一日，女长姊瑶台至，四十许佳人也。至夕，招生入，瑶台命坐，曰：&ldquo;我千里来，为妹主婚，今夕可配君子。&rdquo;生又起辞。瑶台遽命酒，使两人易盏。生固辞，瑶台夺易之。生乃伏地谢罪，受饮之。瑶台出，女曰：&ldquo;实告君：妾乃仙姬，以罪被谪。自愿居地下，收养冤魂，以赎帝谴。适遭天魔之劫，遂与君有附体之缘。远邀大姊来，固主婚嫁，亦使代摄家政，以便从君归耳。&rdquo;生起敬曰：&ldquo;地下最乐!某家有悍妇;且屋宇隘陋，势不能容委曲以共其生。&rdquo;女笑曰：&ldquo;不妨。&rdquo;既醉，归寝，欢恋臻至。</p><p>　　过数日，谓生曰：&ldquo;冥会不可长，请郎归。君干理家事毕，妾当自至。&rdquo;以马授生，启扉自出，壁复合矣。生骑马入村，村人尽骇。至家门，则高庐焕映矣。先是，生去，妻召两兄至，将箠楚报之;至暮，不归，始去。或于沟中得生履，疑其已死。既而年余无耗。有陕中贾某，媒通兰氏，遂就生第与妇合。半年中，修建连亘。贾出经商，又买妾归，自此不安其室。贾亦恒数月不归。生讯得其故，怒，系马而入。见旧媪，媪惊伏地。生叱骂久，使导诣妇所，寻之已遁，既于舍后得之，已自经死。遂使人舁归兰氏。呼妾出，年十八九，风致亦佳，遂与寝处。贾托村人，求反其妾，妾哀号不肯去。生乃具状，将讼其霸产占妻之罪，贾不敢复言，收肆西去。</p><p>　　方疑锦瑟负约;一夕，正与妾饮，则车马扣门而女至矣。女但留春燕，余即遣归。入室，妾朝拜之，女曰：&ldquo;此有宜男相，可以代妾苦矣。&rdquo;即赐以锦裳珠饰。妾拜受，立侍之;女挽坐，言笑甚欢。久之，曰：&ldquo;我醉欲眠。&rdquo;生亦解履登床，妾始出;入房则生卧榻上;异而反窥之，烛已灭矣。生无夜不宿妾室。一夜，妾起，潜窥女所，则生及女方共笑语。大怪之。急反告生，则床上无人矣。天明，阴告生;生亦不自知，但觉时留女所、时寄妾宿耳。生嘱隐其异。久之，婢亦私生，女若不知之。婢忽临蓐难产，但呼&ldquo;娘子&rdquo;。女入，胎即下;举之，男也。为断脐置婢怀，笑曰：&ldquo;婢子勿复尔!业多，则割爱难矣。&rdquo;自此，婢不复产。妾出五男二女。居三十年，女时返其家，往来皆以夜。一日，携婢去，不复来。生年八十，忽携老仆夜出，亦不返。</p><p>　　太原狱</p><p>　　太原有民家，姑妇皆寡。姑中年，不能自洁，村无赖频频就之。妇不善其行，阴于门户墙垣阻拒之。姑惭，借端出妇;妇不去，颇有勃溪，姑益恚，反相诬，告诸官。官问奸夫姓名，媪曰：&ldquo;夜来宵去，实不知其阿谁，鞫妇自知。&rdquo;因唤妇。妇果知之，而以奸情归媪，苦相抵。拘无赖至，又哗辨：&ldquo;两无所私，彼姑妇不相能，故妄言相诋毁耳。&rdquo;官曰：&ldquo;一村百人，何独诬汝?&rdquo;重笞之。无赖叩乞免责，自认与妇通。械妇，妇终不承。逐去之。妇忿告宪院，仍如前，久不决。</p><p>　　时淄邑孙进士柳下令临晋，推折狱才，遂下其案于临晋。人犯到，公略讯一过，寄监讫，便命隶人备砖石刀锥，质理听用。共疑曰：&ldquo;严刑自有桎梏，何将以非刑折狱耶?&rdquo;不解其意，姑备之。明日，升堂，问知诸具已备，命悉置堂上。乃唤犯者，又一一略鞫之。乃谓姑妇：&ldquo;此事亦不必甚求清析。淫妇虽未定，而奸夫则确。汝家本清门，不过一时为匪人所诱，罪全在某。堂上刀石具在，可自取击杀之。&rdquo;姑妇趑趄，恐邂逅抵偿，公曰：&ldquo;无虑，有我在。&rdquo;于是媪妇并起，掇石交投。妇衔恨已久，两手举巨石，恨不即立毙之，媪惟以小石击臀腿而已。又命用刀。妇把刀贯胸膺，媪犹逡巡未下。公止之曰：&ldquo;淫妇我知之矣。&rdquo;命执媪严梏之，遂得其情。笞无赖三十，其案始结。</p><p>　　附记：公一日遣役催租，租户他出，妇应之。投不得贿，拘妇至。公怒曰：&ldquo;男子自有归时，何得扰人家室!&rdquo;遂笞役，遣妇去。乃命匠多备手械，以备敲比。明日，合邑传颂公仁。欠赋者闻之，皆使妻出应，公尽拘而械之。余尝谓：孙公才非所短，然如得其情，则喜而不暇哀矜矣。</p><p>　　新郑讼</p><p>　　长山石进士宗玉，为新郑令。适有远客张某，经商于外，因病思归，不能骑步，凭禾车一辆，携资五千，两夫挽载以行。至新郑，两夫往市饮食，张守资独卧车中。有某甲过，睨之，见旁无人，夺资去。张不能御，力疾起，遥尾缀之，入一村中;又从之，入一门内。张不敢入，但自短垣窥觇之。甲释所负，回首见窥者，怒执为贼，缚见石公，因言情状。问张，备述其冤。公以无质实，叱去之。二人下，皆以官无皂白。公置若不闻。颇忆甲久有逋赋，遣役严追之。逾日，即以银三两投纳。石公问金所自来，甲云：&ldquo;质衣鬻物。&rdquo;皆指名以实之。石公遣役令视纳税人，有与甲同村者否。适甲邻人在，唤入问之：&ldquo;汝既为某甲近邻，金所从来。尔当知之。&rdquo;邻曰：&ldquo;不知。&rdquo;公曰：&ldquo;邻家不知，其来暧昧。&rdquo;甲惧，顾邻曰：&ldquo;我质某物、鬻某器，汝岂不知?&rdquo;邻急曰：&ldquo;然，固有之矣。&rdquo;公怒曰：&ldquo;尔必与甲同盗，非刑询不可!&rdquo;命取梏械。邻人惧曰：&ldquo;吾以邻故，不敢招怨;今刑及己身，何讳乎，彼实劫张某钱所市也。&rdquo;遂释之。时张以丧资未归，乃责甲押偿之。此亦见石之能实心为政也。</p><p>　　异史氏曰：&ldquo;石公为诸生时，恂恂雅饬，意其人翰苑则优，簿书则诎。乃一行作吏，神君之名，噪于河朔。谁谓文章无经济哉!故志之以风有位者。&rdquo;</p><p>　　李象先</p><p>　　李象先，寿光之闻人也。前世为某寺执爨僧，无疾而化。魂出栖坊上，下见市上行人，皆有火光出颠上，盖体中阳气也。夜既昏，念坊上不可久居，但诸舍暗黑，不知所之。唯一家灯火犹明，飘赴之。及门，则身已婴儿。母乳之。见乳恐惧;腹不胜饥，闭目强吮。逾三月余，即不复乳;乳之，则惊惧而啼。母以米沈间枣栗哺之，得长成。是为象先。儿时至某寺，见寺僧，皆能呼其名。至老犹畏乳。</p><p>　　异史氏曰：&ldquo;象先学问渊博，海岱清士。子早贵，身仅以文学终，此佛家所谓福业未修者耶?弟亦名士。生有隐疾，数月始一动;动时急起，不顾宾客，自外呼而入，于是婢媪尽避;使及门复痿，则不入室而反。兄弟皆奇人也。&rdquo;</p><p>　　房文淑</p><p>　　开封邓成德，游学至兖，寓败寺中，佣为造齿籍者缮写。岁暮，僚役各归家，邓独炊庙中。黎明，有少妇叩门而入，艳绝，至佛前焚香叩拜而去。次日，又如之。至夜，邓起挑灯，适有所作，女至益早。邓曰：&ldquo;来何早也?&rdquo;女曰：&ldquo;明则人杂，故不如夜。太早，又恐扰君清睡。适望见灯光，知君已起，故至耳。&rdquo;生戏曰：&ldquo;寺中无人，寄宿可免奔波。&rdquo;女哂曰：&ldquo;寺中无人，君是鬼耶?&rdquo;邓见其可狎，俟拜毕，曳坐求欢。女曰：&ldquo;佛前岂可作此。身无片椽，尚作妄想!&rdquo;邓固求不已。女曰：&ldquo;去此三十里某村，有六七童子，延师未就。君往访李前川，可以得之。托言携有家室，令别给一舍，妾便为君执炊，此长策也。&rdquo;邓虑事发获罪，女曰：&ldquo;无妨。妾房氏，小名文淑，并无亲属，恒终岁寄居舅家，有谁知?&rdquo;邓喜。既别女，即至某村，谒见李前川，谋果遂。约岁前即携家至。既反，告女。女约候于途中。邓告别同党，借骑而去。女果待于半途，乃下骑以辔授女，御之而行。至斋，相得甚欢。</p><p>　　积六七年，居然琴瑟，并无追捕逃者。女忽生一子。邓以妻不育，得之甚喜，名曰&ldquo;兖生。&rdquo;女曰：&ldquo;伪配终难作真。妾将辞君而去，又生此累人物何为!&rdquo;邓曰：&ldquo;命好，倘得余钱，拟与卿遁归乡里，何出此言?&rdquo;女曰：&ldquo;多谢，多谢!我不能胁肩谄笑，仰大妇眉睫，为人作乳媪，呱呱者难堪也!&rdquo;邓代妻明不妒，女亦不言。月余，邓解馆，谋与前川子同出经商，告女曰：&ldquo;我思先生设帐，必无富有之期。今学负贩，庶有归时。&rdquo;女亦不答。至夜，女忽抱子起。邓问：&ldquo;何作?&rdquo;女答曰：&ldquo;妾欲去。&rdquo;邓急起，追问之，门未启，而女已杳。骇极，始悟其非人也。邓以形迹可疑，故亦不敢告人，托之归宁而已。初，邓离家，与妻娄约，年终必返;既而数年无音，传其已死。兄以其无子，欲改醮之。娄更以三年为期，日惟以纺绩自给。</p><p>　　一日，既暮，往扃外户，一女子掩入，怀中绷儿，曰：&ldquo;自母家归，适晚。知姊独居，故求寄宿。&rdquo;娄内之。至房中，视之，二十余丽者也。喜与共榻，同弄其儿，儿白如瓠。叹曰：&ldquo;未亡人遂无此物!&rdquo;女曰：&ldquo;我正嫌其累人，即嗣为姊后，何如?&rdquo;娄曰：&ldquo;无论娘子不忍割爱;即忍之，妾亦无乳能活之也。&rdquo;女曰：&ldquo;不难。当儿生时，患无乳，服药半剂而效。今余药尚存，即以奉赠。&rdquo;遂出一裹，置窗间。娄漫应之，未遽怪也。既寝，及醒呼之，则儿在而女已启门去矣。骇极。日向辰，儿啼饥，娄不得已，饲其药，移时湩流，遂哺儿。积年余，儿益丰肥，渐学语言，爱之不啻己出，由是再醮之心遂绝。但早起抱儿，不能操作谋衣食，益窘。</p><p>　　一日，女忽至。娄恐其索儿，先问其不谋而去之罪，后叙其鞠养之苦。女笑曰：&ldquo;姊告诉艰难，我遂置儿不索耶?&rdquo;遂招儿。儿啼入娄怀，女曰：&ldquo;犊子不认其母矣!此百金不能易，可将金来，署立券保。&rdquo;娄以为真，颜作赪，女笑曰：&ldquo;姊勿惧，妾来正为儿也。别后虑姊无豢养之资，因多方措十余金来。&rdquo;乃出金授娄。娄恐受其金，索儿有词，坚却之。女置床上，出门径去。抱子追之，其去已远，呼亦不顾。疑其意恶。然得金，少权子母，家以饶足。</p><p>　　又三年，邓贾有赢余，治装归。方共慰藉，睹儿问谁氏子。妻告以故，问：&ldquo;何名?&rdquo;曰：&ldquo;渠母呼之兖生。&rdquo;邓惊曰：&ldquo;此真吾子也!&rdquo;问其时日，即夜别之日。邓乃历叙与房文淑离合之情，益共欣慰。犹望女至。而终渺矣。</p><p>　　秦桧</p><p>　　青州冯中堂家杀一豕，燖去毛鬛，肉内有字，云：&ldquo;秦桧七世身。&rdquo;烹而啖之，其肉臭恶，因投诸犬。呜呼!桧之肉，恐犬亦不当食之矣!</p><p>　　闻益都人说：&ldquo;中堂之祖，前身在宋朝为桧所害，故生平最敬岳武穆。于青州城北通衢旁建岳王殿，秦桧。万俟卨伏跪地下。往来行人瞻礼岳王，则投石桧、卨，香火不绝。后大兵征于七之年，冯氏子孙毁岳王像。数里外，有俗祠&lsquo;子孙娘娘&rsquo;，因舁桧、卨其中，使朝跪焉。百世下，必有杜十姨、伍髭须之误，甚可笑也。&rdquo;</p><p>　　又青州城内，旧有淡台子羽祠。当魏珰烜赫时，世家中有媚之者，就子羽毁冠去须，改作魏监。此亦骇人听闻者也。</p><p>　　一员官</p><p>　　济南同知吴公，刚正不阿。时有陋规：凡贪墨者，亏空犯赃罪，上官辄庇之，以赃分摊属僚，无敢梗者。以命公，不受，强之不得，怒加叱骂。公亦恶声还报之，曰：&ldquo;某官虽微?亦受君命。可以参处，不可以骂詈也!要死便死，不能损朝廷之禄，代人上枉法赃耳!&rdquo;上官乃改颜温慰之。人皆言斯世不可以行直道，人自无直道耳，何反咎斯世之不可行哉!会高苑有穆情怀者，狐附之，辄慷慨与人谈论，音响在坐上，但不见其人。适至郡，宾客谈次，或诘之曰：&ldquo;仙固无不知，请问郡中官共几员?&rdquo;应声答曰：&ldquo;一员。&rdquo;共笑之。复诘其故。曰：&ldquo;通郡官僚虽七十有二，其实可称为官者，吴同知一人而已。&rdquo;是时泰安知州张公，人以其木强，号之&ldquo;橛子&rdquo;。凡贵官大僚登岱者，夫马兜舆之类，需索烦多，州民苦于供亿。公一切罢之。或索羊豕，公曰：&ldquo;我即一羊也，一豕也，请杀之以犒驺从。&rdquo;大僚亦无奈之。公自远宦，别妻子者十二年。初莅泰安，夫人及公子自都中来省之，相见甚欢。逾六七日，夫人从容曰：&ldquo;君尘甑犹昔，何老悖不念子孙耶?&rdquo;公怒，大骂，呼杖，逼夫人伏受。公子覆母号泣，求代。公横施挞楚，乃已。夫人即偕公子命驾归，矢曰：&ldquo;渠即死于是，吾亦不复来矣!&rdquo;逾年，公卒。此不可谓非今之强项令也。然以久离之琴瑟，何至以一言而躁怒至此，岂人情哉!而威福能行床第，事更奇于鬼神矣。</p><p>　　公孙夏</p><p>　　保定有国学生某，将入都纳资，谋得县尹。方趣装而病，月余不起。忽有僮入曰：&ldquo;客至。&rdquo;某亦忘其疾，趋出逆客。客华服类贵者。三揖入舍，叩所自来。客曰：&ldquo;仆，公孙夏，十一皇子坐客也。闻治装将图县秩，既有是志，太守不更佳耶?&rdquo;某逊谢，但言：&ldquo;资薄，不敢有奢愿。&rdquo;客请效力，俾出半资，约于任所取盈。某喜求策，客曰：&ldquo;督抚皆某最契之交，暂得五千缗，其事济矣。目前真定缺员，便可急图。&rdquo;某讶其本省，客笑曰：&ldquo;君迂矣!但有孔方在，何问吴、越桑梓耶?&rdquo;某终踌蹰，疑其不经，客曰：&ldquo;无须疑惑。实相告：此冥中城隍缺也。君寿尽，已注死籍。乘此营办，尚可以致冥贵。&rdquo;即起告别，曰：&ldquo;君且自谋，三日，当复会。&rdquo;遂出门跨马去，某忽开眸，与妻子永诀。命出藏镪，市楮锭万提，郡中是物为空。堆积庭中，杂刍灵鬼马，日夜焚之，灰高如山。</p><p>　　三日客果至。某出资交兑，客即导至部署，见贵官坐殿上，某便伏拜。贵官略审姓名，便勉以&ldquo;清廉谨慎&rdquo;等语。乃取凭文，唤至案前与之。某稽首出署。自念监生卑贱，非车服炫耀，不足震慑曹属。于是益市舆马，又遣鬼役以彩舆迓其美妾。区画方已，真定卤簿已至。途中里余，一道相属，意甚得。忽前导者钲息旗靡，惊疑间见，见骑者尽下，悉伏道周;人小径尺，马大如狸。车前者骇曰：&ldquo;关帝至矣!&rdquo;某惧，下车亦伏，遥见帝君从四五骑，缓辔而至。须多绕颊，不似世所模肖者;而神采威猛，目长几近耳际。马上问：&ldquo;此何官?&rdquo;从者答：&ldquo;真定守。&rdquo;帝君曰：&ldquo;区区一郡，何直得如此张皇!&rdquo;某闻之，洒然毛悚;身暴缩，自顾如六七岁儿。帝君令起，使随马踪行。道旁有殿字，帝君入，南向坐，命以笔札授某，俾自书乡贯姓名。某书已，呈进;帝君视之，怒曰：&ldquo;字讹误不成形象!此市侩耳，何足以任民社!&rdquo;又命稽其德籍。旁一人跪奏，不知何词。帝君厉声曰：&ldquo;干进罪小，卖爵罪重!&rdquo;旋见金甲神绾锁去。遂有二人捉某，褫去冠服，去冠服，笞五十，臀肉几脱，逐出门外。四顾车马尽空，痛不能步，偃息草间。细认其处，离家尚不甚远。幸身轻如叶，一昼夜始抵家。</p><p>　　豁若梦醒，床上呻吟。家人集问，但言股痛。盖瞑然若死者，已七日矣，至是始寤。便问：&ldquo;阿怜何不来。&rdquo;盖妾小字也。先是，阿怜方坐谈，忽曰：&ldquo;彼为真定太守，差役来接我矣。&rdquo;乃入室丽妆，妆竟而卒，才隔夜耳。家人述其异。某悔恨椎胸，命停尸勿葬，冀其复还。数日杳然，乃葬之。某病渐瘳，但股疮大剧，半年始起。每自曰：&ldquo;官资尽耗，而横被冥刑，此尚可忍;但爱妾不知舁向何所，清夜所难堪耳。&rdquo;</p><p>　　异史氏曰：&ldquo;嗟夫!市侩固不足南面哉!冥中既有线索，恐夫子马踪所不及到，作威福者，正不胜诛耳。吾乡郭华野先生传有一事，与此颇类，亦人中之神也。先生以清鲠受主知，再起总制荆楚。行李萧然，惟四五人从之，衣履皆敝陋，途中人皆不知为贵官也。适有新令赴任，道与相值。驼车二十余乘，前驱数十骑，驺从百计。先生亦不知其何官，时先之，时后之，时以数骑杂其伍。彼前马者怒其扰，辄呵却之。先生亦不顾瞻。亡何，至一巨镇，两俱休止。乃使人潜访之，则一国学生，加纳赴任湖南者也。乃遣一价召之使来。令闻呼骇疑;及诘官阀，始知为先生，悚惧无以为地，冠带匍伏而前。先生问：&lsquo;汝即某县县尹耶?&rsquo;答曰：&lsquo;然。&rsquo;先生曰：&lsquo;蕞尔一邑，何能养如许驺从?履任，则一方涂炭矣!不可使殃民社，可即旋归，勿前矣。&rsquo;令叩首曰：&lsquo;下官尚有文凭。&rdquo;先生即令取凭，审验已，曰：&lsquo;此亦细事，代若缴之可耳。&rsquo;令伏拜而出，归途不知何以为情，而先生行矣。世有未莅任而已受考成者，实所创闻。盖先生奇人，故有此快事耳。&rdquo;</p>"}