{"id":"100576","title":"卷十一","content":"<p>　　冯木匠</p><p>　　抚军周有德，改创故藩邸为部院衙署。时方鸠工，有木作匠冯明寰直宿其中。夜方就寝，忽见纹窗半开，月明如昼。遥望短垣上立，一红鸡，注目间，鸡已飞抢至地。俄一少女，露半身来相窥。冯疑为同辈所私;静听之，众已熟眠。私心怔忡，窃望其误投也。少间，女果越窗过，径已入怀。冯喜，默不一言。欢毕，女亦遂去。自此夜夜至。初犹自隐，后遂明告。女曰：&ldquo;我非误就，敬相投耳。&rdquo;两人情日密。既而工满，冯欲归，女已候于旷野。冯所居村，离郡固不甚远，女遂从去。既入室，家人皆莫之睹，冯始知其非人。迨数月，精神渐减，心益惧，延师镇驱，卒无少验。一夜，女艳妆来，向冯曰：&ldquo;世缘俱有定数：当来推不去，当去亦挽不住。今与子别矣。&rdquo;遂去。</p><p>　　黄英</p><p>　　马子才，顺天人。世好菊，至才尤甚，闻有佳种，必购之，千里不惮。一日，有金陵客寓其家，自言其中表亲有一二种，为北方所无。马欣动，即刻治装，从客至金陵。客多方为之营求，得两芽，裹藏如宝。</p><p>　　归至中途，遇一少年，跨蹇从油碧车，丰姿洒落。渐近与语，少年自言：&ldquo;陶姓。&rdquo;谈言骚雅。因问马所自来，实告之。少年曰：&ldquo;种无不佳，培溉在人。&rdquo;因与论艺菊之法。马大悦，问：&ldquo;将何往?&rdquo;答云：&ldquo;姊厌金陵，欲卜居于河朔耳。&rdquo;马欣然曰：&ldquo;仆虽固贫，茅庐可以寄榻。不嫌荒陋，无烦他适。&rdquo;陶趋车前，向姊咨禀，车中人推帘语，乃二十许绝世美人也。顾弟言：&ldquo;屋不厌卑，而院宜得广。&rdquo;马代诺之，遂与俱归。第南有荒圃，仅小室三四椽，陶喜，居之。日过北院，为马治菊，菊已枯，拔根再植之，无不活。然家清贫，陶日与马共饮食，而察其家似不举火。马妻吕，亦爱陶姊，不时以升斗馈恤之。陶姊小字黄英，雅善谈，辄过吕所，与共纫绩。</p><p>　　陶一日谓马曰：&ldquo;君家固不丰，仆日以口腹累知交，胡可为常!为今计，卖菊亦足谋生。&rdquo;马素介，闻陶言，甚鄙之，曰：&ldquo;仆以君风流雅士，当能安贫;今作是论，则以东篱为市井，有辱黄花矣。&rdquo;陶笑曰：&ldquo;自食其力不为贪，贩花为业不为俗。人固不可苟求富，然亦不必务求贫也。&rdquo;马不语，陶起而出。自是，马所弃残枝劣种，陶悉掇拾而去。由此不复就马寝食，招之始一至。未几，菊将开，闻其门嚣喧如市。怪之，过而窥焉，见市人买花者，车载肩负，道相属也。其花皆异种，目所未睹。心厌其贪，欲与绝;而又恨其私秘佳种，遂款其扉，将就诮让。陶出，握手曳入。见荒庭半亩皆菊畦，数椽之外无旷土。劚去者，则折别枝插补之;其蓓蕾在畦者，罔不佳妙，而细认之，尽皆向所拔弃也。陶入室，出酒馔，设席畦侧，曰：&ldquo;仆贫不能守清戒，连朝幸得微资，颇足供醉。&rdquo;少间，房中呼&ldquo;三郎&rdquo;，陶诺而去。俄献佳肴，烹饪良精。因问：&ldquo;贵姊胡以不字?&rdquo;答云：&ldquo;时未至。&rdquo;问：&ldquo;何时?&rdquo;曰：&ldquo;四十三月。&rdquo;又诘：&ldquo;何说?&rdquo;但笑不言，尽欢始散。过宿，又诣之，新插者已盈尺矣。大奇之，苦求其术，陶曰：&ldquo;此固非可言传;且君不以谋生，焉用此?&rdquo;又数日，门庭略寂，陶乃以蒲席包菊，捆载数车而去。逾岁，春将半，始载南中异卉而归，于都中设花肆，十日尽售，复归艺菊。问之去年买花者，留其根，次年尽变而劣，乃复购于陶。</p><p>　　陶由此日富。一年增舍，二年起夏屋。兴作从心，更不谋诸主人。渐而旧日花畦，尽为廊舍。更于墙外买田一区，筑墉四周，悉种菊。至秋，载花去，春尽不归。而马妻病卒。意属黄英，微使人风示之。黄英微笑，意似允许，惟专候陶归而已。年余，陶竟不至。黄英课仆种菊，一如陶。得金益合商贾，村外治膏田二十顷，甲第益壮。忽有客自东粤来，寄陶生函信，发之，则嘱姊归马。考其寄书之日，回忆园中之饮，适四十三月也，大奇之。以书示英，请问&ldquo;致聘何所&rdquo;。英辞不受采。又以故居陋，欲使就南第居，若赘焉。马不可，择日行亲迎礼。</p><p>　　黄英既适马，于间壁开扉通南第，日过课其仆。马耻以妻富，恒嘱黄英作南北籍，以防淆乱。而家所需，黄英辄取诸南第。不半岁，家中触类皆陶家物。马立遣人一一赍还之，戒勿复取。未浃旬，又杂之。凡数更，马不胜烦。黄英笑曰：&ldquo;陈仲子毋乃劳乎?&rdquo;马惭，不复稽，一切听诸黄英。鸠工庀料，土木大作，马不能禁。经数月，楼舍连垣，两第竟合为一，不分疆界矣。然遵马教，闭门不复业菊，而享用过于世家。马不自安，曰：&ldquo;仆三十年清德，为卿所累。今视息人间，徒依裙带而食，真无一毫丈夫气矣。人皆祝富，我但祝穷耳!&rdquo;黄英曰：&ldquo;妾非贪鄙;但不少致丰盈，遂令千载下人，谓渊明贫贱骨，百世不能发迹，故聊为我家彭泽解嘲耳。然贫者愿富，为难，富者求贫，固亦甚易。床头金任君挥去之，妾不靳也。&rdquo;马曰：&ldquo;捐他人之金，抑亦良丑。&rdquo;英曰：&ldquo;君不愿富，妾亦不能贫也。无已，析君居：清者自清，浊者自浊，何害?&rdquo;乃于园中筑茅茨，择美婢往侍马。马安之。然过数日，苦念黄英。招之，不肯至，不得已，反就之。隔宿辄至，以为常。黄英笑曰：&ldquo;东食西宿，廉者当不如是。&rdquo;马亦自笑，无以对，遂复合居如初。</p><p>　　会马以事客金陵，适逢菊秋。早过花肆，见肆中盆列甚繁，款朵佳胜、心动，疑类陶制。少间，主人出，果陶也。喜极，具道契阔，遂止宿焉。要之归，陶曰：&ldquo;金陵，吾故土，将婚于是。积有薄资，烦寄吾姊。我岁杪当暂去。&rdquo;马不听，请之益苦。且曰：&ldquo;家幸充盈，但可坐享，无须复贾。&rdquo;坐肆中，使仆代论价，廉其直，数日尽售。逼促囊装，赁舟遂北，入门，则姊已除舍，床榻裀褥皆设，若预知弟也归者。陶自归，解装课役，大修亭园，惟日与马共棋酒，更不复结一客。为之择婚，辞不愿。姊遣二婢侍其寝处，居三四年，生一女。陶饮素豪，从不见其沉醉。有友人曾生，量亦无对。适过马，马使与陶相较饮。二人纵饮甚欢，相得恨晚。自辰以迄四漏，计各尽百壶。曾烂醉如泥，沉睡座间。陶起归寝，出门践菊畦，玉山倾倒，委衣于侧，即地化为菊，高如人;花十余朵，皆大如拳。马骇绝，告黄英。英急往，拔置地上，曰：&ldquo;胡醉至此!&rdquo;覆以衣，要马俱去，戒勿视。既明而往，则陶卧畦边。马乃悟姊弟皆菊精也，益敬爱之。而陶自露迹，饮益放，恒自折柬招曾，因与莫逆。值花朝，曾乃造访，以两仆舁药浸白酒一坛，约与共尽。坛将竭，二人犹未甚醉。马潜以一瓶续入之，二人又尽之。曾醉已惫，诸仆负之以去。陶卧地，又化为菊。马见惯不惊，如法拔之，守其旁以观其变。久之，叶益憔悴。大惧，始告黄英。英闻骇曰：&ldquo;杀吾弟矣!&rdquo;奔视之，根株已枯。痛绝，掐其梗，埋盆中，携入闺中，日灌溉之。马悔恨欲绝，甚怨曾。越数日，闻曾已醉死矣。盆中花渐萌，九月既开，短干粉朵，嗅之有酒香，名之&ldquo;醉陶&rdquo;，浇以酒则茂。后女长成，嫁于世家。黄英终老、亦无他异。</p><p>　　异史氏曰：&ldquo;青山白云人，遂以醉死，世尽惜之，而未必不自以为快也。植此种于庭中，如见良友，如见丽人，不可不物色之也。</p><p>　　书痴</p><p>　　彭城郎玉柱，其先世官至太守，居官廉，得俸不治生产，积书盈屋。至玉柱，尤痴。家苦贫，无物不鬻，惟父藏书，一卷不忍置。父在时，曾书&ldquo;劝学篇&rdquo;粘其座右，郎日讽诵;又幛以素纱，惟恐磨灭。非为干禄，实信书中真有金粟。昼夜研读，无问寒暑。年二十余，不求婚配，冀卷中丽人自至。见宾亲不知温凉，三数语后，则诵声大作，客逡巡自去。每文宗临试，辄首拔之，而苦不得售。</p><p>　　一日，方读，忽大风飘卷去。急逐之，踏地陷足;探之，穴有腐草;掘之，乃古人窖粟，朽败已成粪土。虽不可食，而益信&ldquo;千锺&rdquo;之说不妄，读益力。一日，梯登高架，于乱卷中得金辇径尺，大喜，以为&ldquo;金屋&rdquo;之验。出以示人，则镀金而非真金。心窃怨古人之诳己也。居无何，有父同年，观察是道，性好佛。或劝郎献辇为佛龛。观察大悦，赠金三百、马二匹。郎喜，以为金屋、车马皆有验，因益刻苦。然行年已三十矣。或劝其娶，曰：&ldquo;&lsquo;书中自有颜如玉&rsquo;，我何忧无美妻乎?&rdquo;又读二三年，迄无效，人咸揶揄之。时民间讹言：天上织女私逃。或戏郎：&ldquo;天孙窃奔，盖为君也。&rdquo;郎知其戏，置不辩。</p><p>　　一夕，读汉书至八卷，卷将半，见纱剪美人夹藏其中。骇曰：&ldquo;书中颜如玉，其以此验之耶?&rdquo;心怅然自失。而细视美人，眉目如生;背隐隐有细字云：&ldquo;织女。&rdquo;大异之。日置卷上，反复瞻玩，至忘食寝。一日，方注目间，美人忽折腰起，坐卷上微笑。郎惊绝，伏拜案下。既起，已盈尺矣。益骇，又叩之。下几亭亭，宛然绝代之姝。拜问：&ldquo;何神?&rdquo;美人笑曰：&ldquo;妾颜氏，字如玉，君固相知已久。日垂青盼，脱不一至，恐千载下无复有笃信古人者。&rdquo;郎喜，遂与寝处。然枕席间亲爱倍至，而不知为人。</p><p>　　每读，必使女坐其侧。女戒勿读，不听;女曰：&ldquo;君所以不能腾达者，徒以读耳。试观春秋榜上，读如君者几人?若不听，妾行去矣。&rdquo;郎暂从之。少顷，忘其教，吟诵复起。逾刻，索女，不知所在。神志丧失，嘱而祷之，殊无影迹。忽忆女所隐处，取汉书细检之，直至旧处，果得之。呼之不动，伏以哀祝。女乃下曰：&ldquo;君再不听，当相永绝!&rdquo;因使治棋枰、樗蒲之具，日与遨戏。而郎意殊不属。觑女不在，则窃卷流览。恐为女觉，阴取汉书第八卷，杂混他所以迷之。一日，读酣，女至，竟不之觉;忽睹之，急掩卷，而女已亡矣。大惧，冥搜诸卷、渺不可得;既，仍于汉书八卷中得之，页数不爽。因再拜祝，矢不复读。</p><p>　　女乃下，与之弈，曰：&ldquo;三日不工，当复去。&rdquo;至三日，忽一局赢女二子。女乃喜，授以弦索，限五日工一曲。郎手营目注，无暇他及;久之，随手应节，不觉鼓舞。女乃日与饮博，郎遂乐而忘读，女又纵之出门，使结客，由此倜傥之名暴著。女曰：&ldquo;子可以出而试矣。&rdquo;</p><p>　　郎一夜谓女曰：&ldquo;凡人男女同居则生子;今与卿居久，何不然也?&rdquo;女笑曰：&ldquo;君日读书，妾固谓无益。今即夫妇一章，尚未了悟，枕席二字有工夫。&rdquo;郎惊问：&ldquo;何工夫?&rdquo;女笑不言。少间，潜迎就之。郎乐极曰：&ldquo;我不意夫妇之乐，有不可言传者。&rdquo;于是逢人辄道，无有不掩口者。女知而责之，郎曰：&ldquo;钻穴逾隙者，始不可以告人，天伦之乐，人所皆有，何讳焉?&rdquo;过八九月，女果举一男，买媪抚字之。一日，谓郎曰：&ldquo;妾从君二年，业生子，可以别矣。久恐为君祸，悔之已晚。&rdquo;郎闻言，泣下，伏不起，曰：&ldquo;卿不念呱呱者耶?&rdquo;女亦凄然，良久曰：&ldquo;必欲妾留，当举架上书尽散之。&rdquo;郎曰：&ldquo;此卿故乡，乃仆性命，何出此言!&rdquo;女不之强，曰：&ldquo;妾亦知其有数，不得不预告耳。&rdquo;先是，亲族或窥见女，无不骇绝，而又未闻其缔姻何家，共诘之。郎不能作伪语，但默不言。人益疑，邮传几遍，闻于邑宰史公。史，闽人，少年进士。闻声倾动，窃欲一睹丽容，因而拘郎与女。女闻知，遁匿无迹。宰怒，收郎，斥革衣衿，梏械备加，务得女所自往。郎垂死，无一言。械其婢，略得道其仿佛。宰以为妖，命驾亲临其家。见书卷盈屋，多不胜搜，乃焚之;庭中烟结不散，瞑若阴霾。</p><p>　　郎既释，远求父门人书，得从辨复。是年秋捷，次年举进士。而衔恨切于骨髓。为颜如玉之位，朝夕而祝曰：&ldquo;卿如有灵，当佑我官于闽。&rdquo;后果以直指巡闽。居三月，访史恶款，籍其家。时有中表为司理，逼纳爱妾，托言买婢寄署中。案既结，郎即日自劾，取妾而归。</p><p>　　异史氏曰：&ldquo;天下之物，积则招妒，好则生魔，女之妖，书之魔也。事近怪诞，治之未为不可;而祖龙之虐，不已惨乎!其存心之私，更宜得怨毒之报也。呜呼!何怪哉!&rdquo;</p><p>　　齐天大圣</p><p>　　许盛，兖人。从兄成，贾于闽，货未居积。客言大圣灵著，将祷诸祠。盛未知大圣何神，与兄俱往。至则殿阁连蔓，穷极弘丽。入殿瞻仰，神猴首人身，盖齐天大圣孙悟空云。诸客肃然起敬，无敢有惰容。盛素刚直，窃笑世俗之陋。众焚奠叩祝，盛潜去之。既归，兄责其慢。盛曰：&ldquo;孙悟空乃丘翁之寓言，何遂诚信如此?如其有神，刀槊雷霆，余自受之!&rdquo;逆旅主人闻呼大圣名，皆摇手失色，若恐大圣闻。盛见其状，益哗辨之，听者皆掩耳而走。</p><p>　　至夜，盛果病，头痛大作。或劝诣祠谢，盛不听。未几，头小愈，股又痛，竟夜生巨疽，连足尽肿，寝食俱废。兄代祷，迄无验;或言：神谴须自祝，盛卒不信。月余，疮渐敛，而又一疽生，其痛倍苦。医来，以刀割腐肉，血溢盈碗;恐人神其词，故忍而不呻。又月余，始就平复。而兄又大病。盛曰：&ldquo;何如矣!敬神者亦复如是，足征余之疾，非由悟空也。&rdquo;兄闻其言，益恚，谓神迁怒，责弟不为代祷。盛曰：&ldquo;兄弟犹手足。前日支体糜烂而不之祷;今岂以手足之病，而易吾守乎?&rdquo;但为延医锉药，而不从其祷。药下，兄暴毙。</p><p>　　盛惨痛结于心腹，买棺殓兄已，投祠指神而数之曰：&ldquo;兄病，谓汝迁怒，使我不能自白。倘尔有神，当今死者复生。余即北面称弟子，不敢有异词;不然，当以汝处三清之法，还处汝身，亦以破吾兄地下之惑。&rdquo;至夜，梦一人招之去，入大圣祠，仰见大圣有怒色，责之曰：&ldquo;因汝无状，以菩萨刀穿汝胫股;犹不自悔，啧有烦言。本宜送拔舌狱，念汝一念刚鲠，姑置宥赦。汝兄病，乃汝以庸医夭其寿数，与人何尤?今不少施法力，益令狂妄者引为口实。&rdquo;乃命青衣使请命于阎罗。青衣曰：&ldquo;三日后，鬼籍已报天庭，恐难为力。&rdquo;神取方版，命笔，不知何词，使青衣执之而去。良久乃返。成与俱来，并跪堂上。神问：&ldquo;何迟?&rdquo;青衣曰：&ldquo;阎魔不敢擅专，又持大圣旨上咨斗宿，是以来迟。&rdquo;盛趋上拜谢神恩。神曰：&ldquo;可速与兄俱去。若能向善，当为汝福。&rdquo;兄弟悲喜，相将俱归。醒而异之。急起，启材视之，兄果已苏，扶出，极感大圣力。盛由此诚服信奉，更倍于流俗。而兄弟资本，病中已耗其半;兄又未健，相对长愁。</p><p>　　一日，偶游郊郭，忽一褐衣人相之曰：&ldquo;子何忧也?&rdquo;盛方苦无所诉，因而备述其遭。褐衣人曰：&ldquo;有一佳境，暂往瞻瞩，亦足破闷。&rdquo;问：&ldquo;何所?&rdquo;但云：&ldquo;不远。&rdquo;从之。出郭半里许，褐衣人曰：&ldquo;予有小术，顷刻可到。&rdquo;因命以两手抱腰，略一点头，遂觉云生足下，腾踔而上，不知几百由旬。盛大惧，闭目不敢少启。顷之曰：&ldquo;至矣。&rdquo;忽见琉璃世界，光明异色，讶问：&ldquo;何处?&rdquo;曰：&ldquo;天宫也。&rdquo;信步而行，上上益高。遥见一臾，喜曰：&ldquo;适遇此老，子之福也!&rdquo;举手相揖。臾邀过诣其所，烹茗献客;止两盏，殊不及盛。褐衣人曰：&ldquo;此吾弟子，千里行贾，敬造仙署，求少赠馈。&rdquo;臾命僮出白石一柈，状类雀卵，莹澈如冰，使盛自取之。盛念携归可作酒枚，遂取其六。褐衣人以为过廉，代取六枚，付盛并裹之。嘱纳腰橐，拱手曰：&ldquo;足矣。&rdquo;辞臾出，仍令附体而下，俄顷及地。盛稽首请示仙号，笑曰：&ldquo;适即所谓斤斗云也。&rdquo;盛恍然，悟为大圣，又求祐护。曰：&ldquo;适所会财星，赐利十二分，何须多求。&rdquo;盛又拜之，起视已渺。</p><p>　　既归，喜而告兄。解取共视，则融入腰橐矣。后辇货而归，其利倍蓰。自此屡至闽，必祷大圣。他人之祷，时不甚验，盛所求无不应者。</p><p>　　异史氏曰：&ldquo;昔士人过寺，画琵琶于壁而去;比返，则其灵大著，香火相属焉。天下事固不必实有其人，人灵之，则既灵焉矣。何以故?人心所聚，而物或托焉耳。若盛之方鲠，固宜得神明之祐，岂真耳内绣针，毫毛能变，足下筋斗，碧落可升哉!卒为邪惑，亦其见之不真也。&rdquo;</p><p>　　青蛙神</p><p>　　江汉之间，俗事蛙神最虔。祠中蛙不知几百千万，有大如笼者。或犯神怒，家中辄有异兆;蛙游几榻，甚或攀缘滑壁，其状不一，此家当凶。人则大恐，斩牲禳祷之，神喜则已。</p><p>　　楚有薛昆生者，幼惠，美姿容。六七岁时，有青衣媪至其家，自称神使，坐致神意，愿以女下嫁昆生。薛翁性朴拙，雅不欲，辞以儿幼。虽固却之，而亦未敢议婚他姓。迟数年，昆生渐长，委禽于姜氏。神告姜曰：&ldquo;薛昆生，吾婿也，何得近禁脔!&rdquo;姜惧，反其仪。薛翁忧之，洁牲往祷，自言不敢与神相匹偶。祝已，见肴酒中皆有巨蛆浮出，蠢然扰动，倾弃，谢罪而归。心益惧，亦姑听之。</p><p>　　一日，昆生在途，有使者迎宣神命，苦邀移趾。不得已，从与俱往。入一朱门，楼阁华好。有臾坐堂上，类七八十岁人。昆生伏谒，臾命曳起之，赐坐案旁。少间，婢媪集视，纷纭满侧。臾顾曰：&ldquo;人言薛郎至矣。&rdquo;数婢奔去。移时一媪率女郎出，年十六七，丽绝无俦。臾指曰：&ldquo;此小女十娘，自谓与君可称佳偶，君家尊乃以异类见拒。此自百年事，父母止主其半，是在君耳。&rdquo;昆生目注十娘，心爱好之，默然不言。媪曰：&ldquo;我固知郎意良佳。请先归，当即送十娘往。&rdquo;昆生曰：&ldquo;诺。&rdquo;趋归告翁。翁仓遽无所为计，乃授之词，使返谢之，昆生不肯行。方诮让间，舆已在门，青衣成群，而十娘入矣。上堂朝见翁姑，见之皆喜。即夕合卺，琴瑟甚谐。由此神翁神媪，时降其家。视其衣，赤为喜，白为财，必见，以故家日兴。自婚于神，门堂藩溷皆蛙，人无敢诟蹴之。惟昆生少年任性，喜则忌，怒则践毙，不甚爱惜。十娘虽谦驯，但含怒，颇不善昆生所为;而昆生不以十娘故敛抑之。十娘语侵昆生，昆生怒曰：&ldquo;岂以汝家翁媪能祸人耶?大丈夫何畏蛙也!&rdquo;十娘甚讳言&ldquo;蛙&rdquo;，闻之恚甚，曰：&ldquo;自妾入门为汝家妇，田增粟，贾增价，亦复不少。今老幼皆已温饱，遂于鸮鸟生翼，欲啄母睛耶!&rdquo;昆生益愤曰：&ldquo;吾正嫌所增污秽，不堪贻子孙。请不如早别，&rdquo;遂逐十娘，翁媪既闻之，十娘已去。呵昆生，使急往追复之。昆生盛气不屈。至夜，母子俱病，郁冒不食。翁惧，负荆于祠，词义殷切。过三日，病寻愈。十娘已自至，夫妻欢好如初。</p><p>　　十娘日辄凝妆坐，不操女红，昆生衣履，一委诸母。母一日忿曰：&ldquo;儿既娶，仍累媪!人家妇事姑，我家姑事妇!&rdquo;十娘适闻之，负气登堂曰：&ldquo;儿妇朝侍食，暮问寝，事姑者，其道如何?所短者，不能吝佣钱，自作苦耳。&rdquo;母无言，惭沮自哭。昆生入，见母涕痕，诘得故，怒责十娘。十娘执辨不屈。昆生曰：&ldquo;娶妻不能承欢，不如勿有!便触老蛙怒，不过横灾死耳!&rdquo;复出十娘。十娘亦怒，出门径去。次日，居舍灾，延烧数屋，几案床榻，悉为煨烬。昆生怒，诣祠责数曰：&ldquo;养女不能奉翁姑，略无庭训，而曲护其短!神者至公，有教人畏妇者耶!且盎盂相敲，皆臣所为，无所涉于父母。刀锯斧钺，即加臣身;如其不然，我亦焚汝居室，聊以相报。&rdquo;言已，负薪殿下，爇火欲举。居人集而哀之，始愤而归。父母闻之，大惧失色。至夜，神示梦于近村，使为婿家营宅。及明，赍材鸠工，共为昆生建造，辞之不肯;日数百人相属于道，不数日，第舍一新，床幕器具悉备焉。修除甫竟，十娘已至，登堂谢过，言词温婉。转身向昆生展笑，举家变怨为喜。自此十娘性益和，居二年，无间言。</p><p>　　十娘最恶蛇，昆生戏函小蛇，绐使启之。十娘变色，诟昆生。昆生亦转笑生嗔，恶相抵。十娘曰：&ldquo;今番不待相迫逐，请自此绝。&rdquo;遂出门去。薛翁大恐，杖昆生，请罪于神。幸不祸之，亦寂无音。积有年余，昆生怀念十娘，颇自悔，窃诣神所哀十娘，迄无声应。未几，闻神以十娘字袁氏，中心失望，因亦求婚他族;而历相数家，并无如十娘者，于是益思十娘。往探袁氏，则已垩壁涤庭，候鱼轩矣。心愧愤不能自已，废食成疾。父母忧皇，不知所处。</p><p>　　忽昏愦中有人抚之曰：&ldquo;大丈夫频欲断绝，又作此态!&rdquo;开目，则十娘也。喜极，跃起曰：&ldquo;卿何来?&rdquo;十娘曰：&ldquo;以轻薄人相待之礼，止宜从父命，另醮而去。固久受袁家采币，妾千思万思而不忍也。卜吉已在今夕，父又无颜反币，妾亲携而置之矣。适出门，父走送曰：&lsquo;痴婢!不听吾言，后受薛家凌虐，纵死亦勿归也!&rsquo;&rdquo;昆生感其义，为之流涕。家人皆喜，奔告翁媪。媪闻之，不待往朝，奔入子舍，执手呜泣。由此昆生亦老成，不作恶虐，于是情好益笃。十娘曰：&ldquo;妾向以君儇薄，未必遂能相白首，故不欲留孽根于人世;今已靡他，妾将生子。&rdquo;居无何，神翁神媪着朱袍，降临其家。次日，十娘临蓐，一举两男。</p><p>　　由此往来无间。居民或犯神怒，辄先求昆生;乃使妇女辈盛妆入闺，朝拜十娘，十娘笑则解。薛氏苗裔甚繁，人名之&ldquo;薛蛙子家&rdquo;。近人不敢呼，远人则呼之。</p><p>　　青蛙神，往往托诸巫以为言。巫能察神嗔喜：告诸信士曰&ldquo;喜矣&rdquo;，福则至;&ldquo;怒矣&rdquo;，妇子坐愁叹，有废餐者。流俗然哉?抑神实灵，非尽妄也?</p><p>　　有富贾周某，性吝啬。会居人敛金修关圣祠，贫富皆与有力，独周一毛所不肯拔。久之，工不就，首事者无所为谋。适众赛蛙神，巫忽言：&ldquo;周将军仓命小神司募政，其取簿籍来。&rdquo;众从之。巫曰：&ldquo;已捐者，不复强，未捐者，量力自注。&rdquo;众唯唯敬听，各注已。巫视众：&ldquo;周某在此否?&rdquo;周方混迹其后，惟恐神知，闻之失色，次且而前。巫指籍曰：&ldquo;注金百。&rdquo;周益窘，巫怒曰：&ldquo;淫债尚酬二百，况好事耶!&rdquo;盖周私一妇，为夫掩执，以金二百自赎，故讦之也。周益惭惧，不得已，如命注之。</p><p>　　既归，告妻，妻曰：&ldquo;此巫之诈耳。&rdquo;巫屡索，卒不与。一日，方昼寝，忽闻门外如牛喘。视之，则一巨蛙，室门仅容其身，步履蹇缓，塞两扉而入。既入，转身卧，以阈承颔，举家尽惊。周曰：&ldquo;此必讨募金也。&rdquo;焚香而祝，愿先纳三十，其余以次赍送，蛙不动;请纳五十，身忽一缩，小尺许;又加二十，益缩如斗;请全纳，缩如拳，从容出，入墙罅而去。周急以五十金送监造所，人皆异之，周亦不言其故。积数日，巫又言：&ldquo;周某欠金五十，何不催并?&rdquo;周闻之，惧，又送十金，意将以次完结。一日，夫妇方食，蛙又至，如前状，目作怒。少间，登其床，床摇撼欲倾;加喙于枕而眠，腹隆起如卧牛，四隅皆满。周惧，即完百数与之。验之，仍不少动。半日间，小蛙渐集，次日益多，穴仓登榻，无处不至;大于碗者，升灶啜蝇，糜烂釜中，以致秽不可食;至三日，庭中蠢蠢，更无隙地。一家皇骇，不知计之所出。不得已，请教于巫。巫曰：&ldquo;此必少之也。&rdquo;遂祝之，益以二十，首始举;又益之，起一足;直至百金，四足尽起，下床出门，狼犺数步，复返身卧门内。周惧，问巫。巫揣其意，欲周即解囊。周无奈何，如数付巫，蛙乃行，数步外，身暴缩，杂众蛙中，不可辨认，纷纷然亦渐散矣。</p><p>　　祠既成，开光祭赛，更有所需。巫忽指首事者曰：&ldquo;某宜出如干数。共十五人，止遗二人。众祝曰：&ldquo;吾等与某某，已同捐过。&rdquo;巫曰：&ldquo;我不以贫富为有无，但以汝等所侵渔之数为多寡。此等金钱，不可自肥，恐有横灾飞祸。念汝等首事勤劳，故代汝消之也。除某某廉正无苟且外，即我家巫，我亦不少私之，便令先出，以为众倡。&rdquo;即奔入家，搜括箱椟。妻问之，亦不答，尽卷囊蓄而出，告众曰：&ldquo;某私克银八两，今使倾橐。&rdquo;与众衡之，秤得六两余，使人志之。众愕然，不敢置辩，悉如数纳入。巫过此茫不自知;或告之，大惭，质衣以盈之。惟二人亏其数，事既毕，一人病月余，一人患疔瘇，医药之费，浮于所欠，人以为私克之报云。</p><p>　　异史氏曰：&ldquo;老蛙司募，无不可与为善之人，其胜刺钉拖索者，不既多乎?又发监守之盗，而消其灾，则其现威猛，正其行慈悲也。神矣!&rdquo;</p><p>　　任秀</p><p>　　任建之，鱼台人。贩毡裘为业，竭资赴陕。途中逢一人。自言：&ldquo;申竹亭，宿迁人。&rdquo;话言投契，盟为昆弟，行止与俱。至陕，任病不起，申善视之，积十余日，疾大渐。谓申曰：&ldquo;吾家故无恒产，八口衣食，皆恃一人犯霜露。今不幸，殂谢异域。君，我手足也，两千里外，更有谁何!囊金二百余金，一半君自取之，为我小备殓具，剩者可助资斧;其半寄吾妻子，俾辇吾榇而归。如肯携残骸旋故里，则装资勿计矣。&rdquo;乃扶枕为书付申，至夕而卒。申以五六金为市薄材，殓已。主人催其移槥，申托寻寺观，竟遁不返。任家年余方得确耗。</p><p>　　任子秀，年十七，方从师读，由此废学，欲往寻父柩。母怜其幼，秀哀涕欲死，遂典资治任，俾老仆佐之行，半年始还。殡后，家贫如洗。幸秀聪颖，释服，入鱼台泮。而佻达喜博，母教戒綦严，卒不改。一日，文宗案临，试居四等。母愤泣不食，秀惭惧，对母自矢。于是闭户年余，遂以优等食饩。母劝令设帐，而人终以其荡无检幅，咸诮薄之。</p><p>　　有表叔张某，贾京师，劝赴都，愿携与俱，不耗其资。秀喜，从之。至临清，泊舟关外。时盐航舣集，帆樯如林。卧后，闻水声人声，聒耳不寐。更既静，忽闻邻舟骰声清越，入耳萦心，不觉旧技复痒。窃听诸客，皆已酣寝，囊中自备千文，思欲过舟一戏。潜起解囊，捉钱踟蹰，回思母训，即复束置。既睡，心怔冲，苦不得眠;又起，又解，如是者三。兴勃发，不可复忍，携钱径去。至邻舟，则见两人对赌，钱注丰美。置钱几上，即求入局。二人喜，即与共掷。秀大胜。一客钱尽，即以巨金质舟主，渐以十余贯作孤注。赌方酣，又有一人登舟来，眈视良久，亦倾囊出百金质主人，入局共博。张中夜醒，觉秀不在舟，闻骰声，心知之，因诣邻舟，欲挠沮之。至，则秀胯侧积资如山，乃不复言，负钱数千而返。呼诸客并起，往来移运，尚存十余千。未几，三客俱败，一舟之钱尽空。客欲赌金，而秀欲已盈，故托非钱不博以难之。张在侧，又促逼令归。三客燥急。舟主利其盆头，转贷他舟，得百余千。客得钱，赌更豪，无何，又尽归秀。</p><p>　　天已曙，放晓关矣，共运资而返。三客已去。主人视所质二百余金，尽箔灰耳。大惊，寻至秀舟，告以故，欲取偿于秀，及问里居、姓名，知为建之之子，缩颈羞汗而退。过访榜人，乃知主人即申竹亭也。秀至陕时，亦颇闻其姓字;至此鬼已报之，故不复追其前郄矣。乃以资与张合业而北，终岁获息倍蓰。遂援例入监。益权子母，十年间，财雄一方。</p><p>　　晚霞</p><p>　　五月五日，吴越有斗龙舟之戏：刳木为龙，绘鳞甲，饰以金碧;上为雕甍朱槛，帆旌皆以锦绣。舟末为龙尾，高丈余，以布索引木板下垂。有童坐板上，颠倒滚跌，作诸巧剧。下临江水，险危欲堕。故其购是童也，先以金啖其父母，预调驯之，堕水而死，勿悔也。吴门则载美姬，较不同耳。</p><p>　　镇江有蒋氏童阿端，方七岁。便捷奇巧，莫能过，声价益起，十六岁犹用之。至金山下，堕水死。蒋媪止此子，哀鸣而已。阿端不自知死，有两人导去，见水中别有天地;回视，则流波四绕，屹如壁立。俄入宫殿，见一人兜牟坐。两人曰：&ldquo;此龙窝君也。&rdquo;使拜伏，龙窝君颜色和霁，曰：&ldquo;阿端伎巧可入柳条部。&rdquo;遂引至一所，广殿四合。趋上东廊，有诸少年出与为礼，率十三四岁。即有老妪来，众呼解姥。坐令献技。已，乃教以钱塘飞霆之舞，洞庭和风之乐。但闻鼓钲喤聒，诸院皆响;既而诸院皆息。姥恐阿端不能即娴，独絮絮调拨之;而阿端一过，殊已了了。姥喜曰：&ldquo;得此儿，不让晚霞矣!&rdquo;</p><p>　　明日，龙窝君按部，诸部毕集。首按夜叉部，鬼面鱼服，鸣大钲，围四尺许，鼓可四人合抱之，声如巨霆，叫噪不复可闻。舞起，则巨涛汹涌，横流空际，时堕一点，大如盆，着地消灭。龙窝君急止之，命进乳莺部，皆二八姝丽，笙乐细作，一时清风习习，波声俱静，水渐凝如水晶世界，上下通明。按毕，俱退立西墀下。次按燕子部，皆垂髫人。内一女郎，年十四五已来，振袖倾鬟，作散花舞;翩翩翔起，衿袖袜履间，皆出五色花朵，随风飏下，飘泊满庭。舞毕，随其部亦下西墀。阿端旁睨，雅爱好之，问之同部，即晚霞也。无何，唤柳条部。龙窝君特试阿端。端作前舞，喜怒随腔，俯仰中节。龙窝君嘉其惠悟，赐五文裤褶，鱼须金束发，上嵌夜光珠。阿端拜赐下，亦趋西墀，各守其伍。端于众中遥注晚霞，晚霞亦遥注之。少间，端逡巡出部而北，晚霞亦渐出部而南，相去数武，而法严不敢乱部，相视神驰而已。既按蛱蝶部，童男女皆双舞，身长短、年大小、服色黄白，皆取诸同。诸部按毕，鱼贯而出。柳条在燕子部后，端疾出部前，而晚霞已缓滞在后。回首见端，故遗珊瑚钗，端急内袖中。</p><p>　　既归，凝思成疾，眠餐顿废。解姥辄进甘旨，日三四省，抚摩殷切，病不少瘥。姥忧之，罔所为计，曰：&ldquo;吴江王寿期已促，且为奈何!&rdquo;薄暮，一童子来，坐榻上与语，自言：&ldquo;隶蛱蝶部。&rdquo;从容问曰：&ldquo;君病为晚霞否?&rdquo;端惊问：&ldquo;何知?&rdquo;笑曰：&ldquo;晚霞亦如君耳。&rdquo;端凄然起坐，便求方计。童问：&ldquo;尚能步否?&rdquo;答云：&ldquo;勉强尚能自力。&rdquo;童挽出，南启一户，折而西，又辟双扉。见莲花数十亩，皆生平地上，叶大如席，花大如盖，落瓣堆梗下盈尺。童引入其中，曰：&ldquo;姑坐此。&rdquo;遂去。少时，一美人拨莲花而入，则晚霞也。相见惊喜，各道相思，略述生平。遂以石压荷盖令侧，雅可幛蔽;又匀铺莲瓣而藉之，忻与狎寝。既订后约，日以夕阳为候，乃别。端归，病亦寻愈。由此两人日以会于莲亩。</p><p>　　过数日，随龙窝君往寿吴江王。称寿已，诸部悉归，独留晚霞及乳莺部一人在宫中教舞。数月，更无音耗，端怅望若失。惟解姥日往来吴江府，端托晚霞为外妹，求携去，冀一见之。留吴江门下数日，宫禁严森，晚霞苦不得出，怏怏而返。积月余，痴想欲绝。一日，解姥入，戚然相吊曰：&ldquo;惜乎!晚霞投江矣!&rdquo;端大骇，涕下不能自止。因毁冠裂服，藏金珠而出，意欲相从俱死。但见江水若壁，以首力触不得入。念欲复还，惧问冠服，罪将增重。意计穷蹇，汗流浃踵。忽睹壁下有大树一章，乃猱攀而上，渐至端杪，猛力跃堕，幸不沾濡，而竟已浮水上。不意之中，恍睹人世，遂飘然泅去。移时，得岸，少坐江滨，顿思老母，遂趁舟而去。</p><p>　　抵里，四顾居庐，忽如隔世。次且至家，忽闻窗中有女子曰：&ldquo;汝子来矣。&rdquo;声甚似晚霞。俄与母俱出，果霞。斯时两人喜胜于悲;而媪则悲疑惊喜，万状俱作矣。初，晚霞在吴江，觉腹中震动，龙宫法禁严，恐旦夕身娩，横遭挞楚，又不得一见阿端，但欲求死，遂潜投江水。身泛起，沉浮波中，有客舟拯之，问其居里。晚霞故吴名妓，溺水不得其尸，自念院不可复投，遂曰：&ldquo;镇江蒋氏，吾婿也。&rdquo;客因代贳扁舟，送诸其家。蒋媪疑其错误，女自言不误，因以其情详告媪。媪以其风格婉妙，颇爱悦之。第虑年太少，必非肯终寡也者。而女孝谨，顾家中贫，便脱珍饰售数万。媪察其志无他，良喜。然无子，恐一旦临蓐，不见信于戚里，以谋女。女曰：&ldquo;母但得真孙，何必求人知。&rdquo;媪亦安之。</p><p>　　会端至，女喜不自已。媪亦疑儿不死;阴发儿冢，骸骨俱存，因以此诘端。端始爽然自悟;然恐晚霞恶其非人，嘱母勿复言。母然之。遂告同里，以为当日所得非儿尸，然终虑其不能生子。未几，竟举一男，捉之无异常儿，始悦。久之，女渐觉阿端非人，乃曰：&ldquo;胡不早言!凡鬼衣龙宫衣，七七魂魄坚凝，生人不殊矣。若得宫中龙角胶，可以续骨节而生肌肤，惜不早购之也。&rdquo;</p><p>　　端货其珠，有贾胡出资百万，家由此巨富。值母寿，夫妻歌舞称觞，遂传闻王邸。王欲强夺晚霞。端惧，见王自陈：&ldquo;夫妇皆鬼。&rdquo;验之无影而信，遂不之夺。但遣宫人就别院传其技。女以龟溺毁容，而后见之。教三月，终不能尽其技而去。</p><p>　　白秋练</p><p>　　直隶有慕生，小字蟾宫，商人慕小寰之子。聪惠喜读。年十六，翁以文业迂，使去而学贾，从父至楚。每舟中无事，辄便吟诵。抵武昌，父留居逆旅，守其居积。生乘父出，执卷哦诗，音节铿镪。辄见窗影憧憧，似有人窃听之，而亦未之异也。</p><p>　　一夕翁赴饮，久不归，生吟益苦。有人徘徊窗外，月映甚悉。怪之，遽出窥觇，则十五六倾城之姝。望见生，急避去。又二三日，载货北旋，暮泊湖滨。父适他出，有媪入曰：&ldquo;郎君杀吾女矣!&rdquo;生惊问之，答云：&ldquo;妾白姓。有息女秋练，颇解文字。言在郡城，得听清吟，于今结念，至绝眠餐。意欲附为婚姻，不得复拒。&rdquo;生心实爱好，第虑父嗔，因直以情告。媪不实信，务要盟约。生不肯，媪怒曰：&ldquo;人世姻好，有求委禽而不得者。今老身自媒，反不见纳，耻孰甚焉!请勿想北渡矣!&rdquo;遂去。少间，父归，善其词以告之，隐冀垂纳。而父以涉远，又薄女子之怀春也，笑置之。</p><p>　　泊舟处，水深没棹;夜忽沙碛拥起，舟滞不得动。湖中每岁客舟必有留住守洲者，至次年桃花水溢，他货未至，舟中物当百倍于原直也，以故翁未甚忧怪。独冀明岁南来，尚须揭资，于是留子自归。生窃喜，悔不诘媪居里。日既暮，媪与一婢扶女郎至，展衣卧诸榻上，向生曰：&ldquo;人病至此，莫高枕作无事者!&rdquo;遂去。生初闻而惊;移灯视女，则病态含娇，秋波自流。略致讯诘，嫣然微笑。生强其一语，曰：&ldquo;&lsquo;为郎憔悴却羞郎&rsquo;，可为妾咏。&rdquo;生狂喜，欲近就之，而怜其荏弱。探手于怀，接(月函)为戏。女不觉欢然展谑，乃曰：&ldquo;君为妾三吟王建&lsquo;罗衣叶叶&rsquo;之作，病当愈。&rdquo;生从其言。甫两过，女揽衣起曰：&ldquo;妾愈矣!&rdquo;再读，则娇颤相和。生神志益飞，遂灭烛共寝。女未曙已起，曰：&ldquo;老母将至矣。&rdquo;未几，媪果至。见女凝妆欢坐，不觉欣慰;邀女去，女俯首不语。媪即自去，曰：&ldquo;汝乐与郎君戏，亦自任也。&rdquo;于是生始研问居止。女曰：&ldquo;妾与君不过倾盖之交，婚嫁尚未可必，何须令知家门。&rdquo;然两人互相爱悦，要誓良坚。</p><p>　　女一夜早起挑灯，忽开卷凄然泪莹，生起急问之。女曰：&ldquo;阿翁行且至。我两人事，妾适以卷卜，展之得李益江南曲，词意非祥。&rdquo;生慰解之，曰：&ldquo;首句&lsquo;嫁得翟塘贾&rsquo;，即已大吉，何不祥之与有!&rdquo;女乃少欢，起身作别曰：&ldquo;暂请分手，天明则千人指视矣。&rdquo;生把臂哽咽，问：&ldquo;好事如谐，何处可以相报?&rdquo;曰：&ldquo;妾常使人侦探之，谐否无不闻也。&rdquo;生将下舟送之，女力辞而去。无何，慕果至。生渐吐其情，父疑其招妓，怒加诟厉。细审舟中财物，并无亏损，谯呵乃已。一夕，翁不在舟，女忽至，相见依依，莫知决策。女曰：&ldquo;低昂有数，且图目前。姑留君两月，再商行止。&rdquo;临别，以吟声作为相会之约。由此值翁他出，遂高吟，则女自至。四月行尽，物价失时，诸贾无策，敛资祷湖神之庙。端阳后，雨水大至，舟始通。</p><p>　　生既归，凝思成疾。慕忧之，巫医并进。生私告母曰：&ldquo;病非药禳可痊，惟有秋练至耳。&rdquo;翁初怒之;久之，支离益惫，始惧，赁车载子，复入楚，泊舟故处。访居人，并无知白媪者。会有媪操柁湖滨，即出自任。翁登其舟，窥见秋练，心窃喜，而审诘邦族，则浮家泛宅而已。因实告子病由，冀女登舟，姑以解其沉痼。媪以婚无成约，弗许。女露半面，殷殷窥听，闻两人言，眦泪欲望。媪视女面，因翁哀请，即亦许之。至夜，翁出，女果至，就榻呜泣曰：&ldquo;昔年妾状，今到君耶!此中况味，要不可不使君知。然羸顿如此，急切何能便瘳?妾请为君一吟。&rdquo;生亦喜。女亦吟王建前作。生曰：&ldquo;此卿心事，医二人何得效?然闻卿声，神已爽矣。试为我吟&lsquo;杨柳千条尽向西&rsquo;。&rdquo;女从之。生赞曰：&ldquo;快哉!卿昔诵诗余，有采莲子云：&lsquo;菡萏香莲十顷陂。&rsquo;心尚未忘，烦一曼声度之。&rdquo;女又从之。甫阕，生跃起曰：&ldquo;小生何尝病哉!&rdquo;遂相狎抱，沉疴若失。既而问：&ldquo;父见媪何词?事得谐否?&rdquo;女已察知翁意，直对&ldquo;不谐&rdquo;。</p><p>　　既而女去，父来，见生已起，喜甚，但慰勉之。因曰：&ldquo;女子良佳。然自总角时，把柁棹歌，无论微贱，抑亦不贞。&rdquo;生不语。翁既出，女复来，生述父意。女曰：&ldquo;妾窥之审矣：天下事，愈急则愈远，愈迎则愈拒。当使意自转，反相求。&rdquo;生问计，女曰：&ldquo;凡商贾之志，在于利耳。妾有术知物价。适视舟中物，并无少息。为我告翁：居某物，利三之;某物，十之。归家，妾言验，则妾为佳妇矣。再来时，君十八，妾十七，相欢有日，何忧为!&rdquo;生以所言物价告父。父颇不信，姑以余资半从其教。既归，所自买货，资本大亏;幸少从女言，得厚息，略相准。以是服秋练之神。生益夸张之，谓女自言，能使己富。翁于是益揭资而南。至湖，数日不见白媪;过数日，始见其泊舟柳下，因委禽焉。媪悉不受，但涓吉送女过舟。翁另赁一舟，为子合卺。</p><p>　　女乃使翁益南，所应居货，悉籍付之。媪乃邀婿去，家于其舟。翁三月而返。物至楚，价已倍蓰。将归，女求载湖水;既归，每食必加少许，如用醯酱焉。由是每南行，必为致数坛而归。后三四年，举一子。</p><p>　　一日，涕泣思归。翁乃偕子及妇俱入楚。至湖，不知媪之所在。女扣舷呼母，神形丧失。促生沿湖问讯。会有钓鲟鳇者，得白骥。生近视之，巨物也，形全类人，乳阴毕具。奇之，归以告女。女大骇，谓夙有放生愿，嘱生赎放之。生往商钓者，钓者索直昂。女曰：&ldquo;妾在君家，谋金不下巨万，区区者何遂靳直也!如必不从，妾即投湖水死耳!&rdquo;生惧，不敢告父，盗金赎放之。既返，不见女。搜之不得，更尽始至。问：&ldquo;何往?&rdquo;答曰：&ldquo;适至母所。&rdquo;问：&ldquo;母何在?&rdquo;腆然曰：&ldquo;今不得不实告矣：适所赎，即妾母也。向在洞庭，龙君命司行旅。近宫中欲选嫔妃，妾被浮言者所称道，遂敕妾母，坐相索。妾母实奏之。龙君不听，放母于南滨，饿欲死，故罹前难。今难虽免，而罚未释。君如爱妾，代祷真君可免。如以异类见憎，请以儿掷还君。妾自去，龙宫之奉，未必不百倍君家也。&rdquo;生大惊，虑真君不可得见。女曰：&ldquo;明日未刻，真君当至。见有跛道士，急拜之，入水亦从之。真君喜文士，必合怜允。&rdquo;乃出鱼腹绫一方，曰：&ldquo;如问所求，即出此，求书一&lsquo;免&rsquo;字。&rdquo;生如言候之。果有道士蹩躄而至，生伏拜之。道士急走，生从其后。道士以杖投水，跃登其上。生竟从之而登，则非杖，舟也。又拜之，道士问：&ldquo;何求?&rdquo;生出罗求书。道士展视曰：&ldquo;此白骥翼也，子何遇之?&rdquo;蟾宫不敢隐，详陈始末。道士笑曰：&ldquo;此物殊风流，老龙何得荒淫!&rdquo;遂出笔草书&ldquo;免&rdquo;字，如符形，返舟令下。则见道士踏杖浮行，顷刻已渺。归舟，女喜，但嘱勿泄于父母。</p><p>　　归后二三年，翁南游，数月不归。湖水俱罄，久待不至。女遂病，日夜喘急，嘱曰：&ldquo;如妾死，勿瘗，当于卯、午、酉三时，一吟杜甫梦李白诗，死当不朽。待水至，倾注盆内，闭门缓妾衣，抱入浸之，宜得活。&rdquo;喘息数日，奄然遂毙。后半月，慕翁至，生急如其教，浸一时许，渐苏。自是每思南旋。后翁死，生从其意，迁于楚。</p><p>　　王者</p><p>　　湖南巡抚某公，遣州佐押解饷六十万赴京。途中被雨，日暮愆程，无所投宿，远见古刹，因诣栖止。天明，视所解金，荡然无存。众骇怪，莫可取咎。回白抚公，公以为妄，将置之法：及诘众役，并无异词。公责令仍反故处，缉察端绪。至庙前，见一瞽者，形貌奇异，自榜云：&ldquo;能知心事。&rdquo;因求卜筮。瞽曰：&ldquo;是为失金者。&rdquo;州佐曰：&ldquo;然。因诉前苦。瞽者便索肩舆，云：&ldquo;但从我去，当自知。&rdquo;遂如其言，官役皆从之。瞽曰：&ldquo;东&rdquo;。东之。瞽曰：&ldquo;北。&rdquo;北之。凡五日，入深山，忽睹城郭，居人辐辏。入城，走移时，瞽曰：&ldquo;止。&rdquo;因下舆，以手南指：&ldquo;见有高门西向，可款关自问之。&rdquo;拱手自去。州佐如其教，果见高门，渐入之。一人出，衣冠汉制，不言姓名。州佐述所自来，其人云：&ldquo;请留数日，当与君谒当事者。&rdquo;遂导去，令独居一所，给以食饮。暇时闲步，至第后，见一园亭，入涉之。老松翳日，细草如毡。数转廊榭，又一高亭，历阶而入，见壁上挂人皮数张，五官俱备，腥气流熏。不觉毛骨森竖，疾退归舍。自分留鞹异域，已无生望，因念进退一死，亦姑听之。</p><p>　　明日，衣冠者召之去，曰：&ldquo;今日可见矣。&rdquo;州佐唯唯。衣冠者乘怒马甚驶，州佐步驰从之。俄至一辕门，俨如制府衙署，皂衣人罗列左右，规模凛肃。衣冠者下马，导入。又一重门，见有王者，珠冠绣绂，南面坐。州佐趋上，伏谒。王者问：&ldquo;汝湖南解官耶?&rdquo;州佐诺。王者曰：&ldquo;银俱在此。是区区者，汝抚军即慨然见赠，未为不可。&rdquo;州佐泣诉：&ldquo;限期已满，归必就刑，禀白何所申证?&rdquo;王者曰：&ldquo;此即不难。&rdquo;遂付以巨函云：&ldquo;以此复之，可保无恙。&rdquo;又遣力士送之。州佐慑息，不敢辨，受函而返。山川道路，悉非来时所经。既出山，送者乃去。</p><p>　　数日，抵长沙，敬白抚公。公益妄之，怒不容辨，命左右者飞索以纟。州佐解袱出函，公拆视未竟，面如灰土。命释其缚，但云：&ldquo;银亦细事，汝姑出。&rdquo;于是急檄属官，设法补解讫。数日，公疾，寻卒。先是，公与爱姬共寝，既醒，而姬发尽失。阖署惊怪，莫测其由。盖函中即其发也。外有书云：&ldquo;汝自起家守令，位极人臣。赇赂贪婪，不可悉数。前银六十万，业已验收在库。当自发贪囊，补充旧额。解官无罪，不得加谴责。前取姬发，略示微警。如复不遵教令，旦晚取汝首领。姬发附还，以作明信。&rdquo;公卒后，家人始传其书。后属员遣人寻其处，则皆重岩绝壑，更无径路矣。</p><p>　　异史氏曰：&ldquo;红线金合，以儆贪婪，良亦快异。然桃源仙人，不事劫掠;即剑客所集。乌得有城郭衙署哉?呜呼!是何神欤?苟得其地，恐天下之赴诉者无已时矣。&rdquo;</p><p>　　陈云栖</p><p>　　真毓生，楚夷陵人，孝廉之子。能文，美丰姿，弱冠知名。儿时，相者曰：&ldquo;后当娶女道士为妻。&rdquo;父母共以为笑。而为之论婚，低昂苦不能就。生母臧夫人，祖居黄冈，生以故诣外祖母。闻时人语曰：&ldquo;黄州&lsquo;四云&rsquo;，少者无伦。&rdquo;盖郡有吕祖庵，庵中女道士皆美，故云。</p><p>　　庵去臧氏村仅十余里，生因窃往。扣其关，果有女道士三四人，谦喜承迎，仪度皆洁。中一最少者，旷世真无其俦，心好而目注之。女以手支颐，但他顾。诸道士觅盏烹茶。生乘间问姓字，答云：&ldquo;云栖，姓陈。&rdquo;生戏曰：&ldquo;奇矣!小生适姓潘。&rdquo;陈赪颜发颊，低头不语，起而去。少间，瀹茗，进佳果，各道姓字：一，白云深，年三十许;一，盛云眠，二十已来;一，梁云栋，约二十有四五，却为弟。而云栖不至，生殊怅惘，因问之。白曰：&ldquo;此婢惧生人。&rdquo;生乃起别，白力挽之，不留而出。白曰：&ldquo;而欲见云栖，明日可复来。&rdquo;</p><p>　　生归，思恋綦切。次日，又诣之。诸道士俱在，独少云栖，未便遽问。诸道士治具留餐，生力辞，不听。白拆饼授箸，劝进良殷。既问：&ldquo;云栖何在?&rdquo;答云：&ldquo;自至。&rdquo;久之，日势已晚，生欲归。白捉腕留之，曰：&ldquo;姑止此，我捉婢子来奉见。&rdquo;生乃止。俄，挑灯具酒，云眠亦去。酒数行，生辞已醉。白曰：&ldquo;饮三觥，则云栖出矣。&rdquo;生果饮如数。梁亦以此挟劝之，生又尽之，覆盏告辞。白顾梁曰：&ldquo;吾等面薄，不能劝饮，汝往曳陈婢来，便道潘郎待妙常已久。&rdquo;梁去，少时而返，具言：&ldquo;云栖不至。&rdquo;生欲去，而夜已深，乃佯醉仰卧。两人代裸之，迭就淫焉。终夜不堪其扰。天既明，不睡而别，数日不敢复往，而心念云栖不忘也，但不时于近侧探侦之。</p><p>　　一日，既暮，白出门，与少年去。生喜，不甚畏梁，急往款关。云眠出应门，问之，则梁亦他适。因问云栖，盛导去，又入一院。呼曰：&ldquo;云栖!客至矣。&rdquo;但见室门閛然而合。盛笑曰：&ldquo;闭扉矣。&rdquo;生立窗外，似将有言，盛乃去。云栖隔窗曰：&ldquo;人皆以妾为饵，钓君也。频来，则身命殆矣。妾不能终守清规，亦不敢遂乖廉耻，欲得如潘郎者事之耳。&rdquo;生乃以白头相约。云栖曰：&ldquo;妾师抚养。即亦非易，果相见爱，当以二十金赎妾身。妾候君三年。如望为桑中之约，所不能也。&rdquo;生诺之。方欲自陈，而盛复至，从与俱出，遂别归。</p><p>　　中心怊怅，思欲委曲夤缘，再一亲其娇范，适有家人报父病，遂星夜而还。无何，孝廉卒。夫人庭训最严，心事不敢使知，但刻减金资，日积之。有议婚者，辄以服阕为辞。母不听。生婉告：&ldquo;曩在黄冈，外祖母欲以婚陈氏，诚心所愿。今遭大故，音耗遂梗，久不如黄省问;旦夕一往，如不果谐，从母所命。&rdquo;夫人许之。乃携所积而去。</p><p>　　至黄，诣庵中，则院宇荒凉，大异畴昔。渐入之，惟一老尼炊灶下，因就问。尼曰：&ldquo;前年老道士死，&lsquo;四云&rsquo;星散矣。&rdquo;问：&ldquo;何之?&rdquo;曰：&ldquo;云深、云栋，从恶少去;向闻云栖寓居郡北;云眠消息不知也。&rdquo;生闻之，悲叹。命驾即诣郡北，遇观辄询，并少踪迹。怅恨而归，伪告母曰：&ldquo;舅言：陈翁如岳州，待其归，当遣伻来。&rdquo;</p><p>　　逾半年，夫人归宁，以事问母，母殊茫然。夫人怒子诳;媪疑甥与舅谋，而未以问也。幸舅出，莫从稽其妄。夫人以香愿登莲峰。斋宿山下。既卧，逆旅主人扣扉，送一女道士寄宿同舍，自言曰：&ldquo;陈云栖。&rdquo;闻夫人家夷陵，移坐就榻，告诉坎坷，词旨悲恻。末言：&ldquo;有表兄潘生，与夫人同籍，烦嘱子侄辈一传口语，但道其寄栖鹤观师叔王道成所。朝夕厄苦，度日如岁。令早一临存;恐过此以往，未之或知也。&rdquo;夫人审名字，即又不知。但云：&ldquo;既在学宫，秀才辈想无不闻也。&rdquo;未明早别，殷殷再嘱。</p><p>　　夫人既归，向生言及。生长跪曰：&ldquo;实告母：所谓潘生，即儿也。&rdquo;夫人既知其故，怒曰：&ldquo;不肖儿!宣淫寺观，以道士为妇，何颜见亲宾乎!&rdquo;生垂头，不敢出词。会生以赴试入郡，窃命舟访王道成。至，则云栖半月前出游不返。既归，悒悒而病。</p><p>　　适臧媪卒，夫人往奔丧，殡后迷途，至京氏家，问之，则族妹也。相便邀入。见有少女在堂，年可十八九，姿容曼妙，目所未睹。夫人每思得一佳妇，俾子不怼，心动，因诘生平。妹云：&ldquo;此王氏女也，京氏甥也。怙恃俱失，暂寄此耳。&rdquo;问：&ldquo;婿家谁?&rdquo;曰：&ldquo;无之。&rdquo;把手与语，意致娇婉，母大悦，为之过宿，私以己意告妹。妹曰：&ldquo;良佳。但其人高自位置，不然，胡蹉跎至今也。容商之。&rdquo;夫人招与同榻，谈笑甚欢，自愿母夫人。夫人悦，请同归荆州，女益喜。</p><p>　　次日，同舟而还。既至，则生病未起，母慰其沉疴，使婢阴告曰：&ldquo;夫人为公子载丽人至矣。&rdquo;生未信，伏窗窥之，较云栖尤艳绝也。因念：三年之约已过，出游不返，则玉容必已有主。得此佳丽，心怀颇慰。于是冁然动色，病亦寻瘳。母乃招两人相拜见。生出，夫人谓女：&ldquo;亦知我同归之意乎?&rdquo;女微笑曰：&ldquo;妾已知之。但妾所以同归之初志，母不知也。妾少字夷陵潘氏，音耗阔绝，必已另有良匹。果尔，则为母也妇;不尔，则终为母也女，报母有日也。&rdquo;夫人曰：&ldquo;既有成约，即亦不强。但前在五祖山时，有女冠问潘氏，今又潘氏，固知夷陵世族无此姓也。&rdquo;女惊曰：&ldquo;卧莲峰下者母耶?询潘氏者，即我是也。&rdquo;母始恍然悟，笑曰：&ldquo;若然，则潘生固在此矣。&rdquo;女问：&ldquo;何在?&rdquo;夫人命婢导去问生，生惊曰：&ldquo;卿云栖耶?&rdquo;女问：&ldquo;何如?&rdquo;生言其情，始知以潘郎为戏。女知为生，羞与终谈，急返告母。母问其&ldquo;何复姓王&rdquo;。答云：&ldquo;妾本姓王。道师见爱，遂以为女，从其姓耳。&rdquo;夫人亦喜，涓吉为之成礼。先是，女与云眠俱依王道成。道成居隘，云眠遂去之汉口。女娇痴不能作苦，又羞出操道士业，道成颇不善之。会京氏如黄冈，女遇之流涕，因与俱去，俾改女子装，将论婚士族，故讳其曾隶道士籍。而问名者，女辄不愿，舅及姑妗皆不知意向，心厌嫌之。是日，从夫人归，得所托，如释重负焉。合卺后，各述所遭，喜极而泣。女孝谨，夫人雅怜爱之;而弹琴好弈，不知理家人生业，夫人颇以为忧。</p><p>　　积月余，母遣两人如京氏，留数日而归，泛舟江流，欻一舟过，中一女冠，近之，则云眠也。云眠独与女善。女喜，招与同舟，相对酸辛。问：&ldquo;将何之?&rdquo;盛云：&ldquo;久切悬念。远至栖鹤观。则闻依京舅矣。故将诣黄冈，一奉探耳。竟不知意中人已得相聚。今视之如仙，剩此漂泊人，不知何时已矣!&rdquo;因而欷殹尽Ｅ枰荒保钜椎雷埃弊麈ⅲ榉蛉耍煸窦雅肌Ｊ⒋又</p><p>　　既归，女先白夫人，盛乃入。举止大家;谈笑间，练达世故。母既寡，苦寂，得盛良欢，惟恐其去。盛早起代母劬劳，不自作客。母益喜，阴思纳女姊，以掩女冠之名，而未敢言也。一日，忘某事未作，急问之，则盛代备已久。因谓女曰：&ldquo;画中人不能作家，亦复何为。新妇若大姊者，吾不忧也。&rdquo;不知女存心久，但恐母嗔。闻母言，笑曰：&ldquo;母既爱之，新妇欲效英、皇，何如?&rdquo;母不言，亦冁然笑。女退，告生曰：&ldquo;老母首肯矣。&rdquo;乃另洁一室，告曰：&ldquo;昔在观中共枕时，姊言：&lsquo;但得一能知亲爱之人，我两人当共事之。&rsquo;犹忆之否?&rdquo;盛不觉双眦荧荧，曰：&ldquo;妾所谓亲爱者，非他，如日日经营，曾无一人知其甘苦;数日来，略有微劳，即烦老母恤念，则中心冷暖顿殊矣。若不下逐客令，俾得长伴老母，于愿斯足，亦不望前言之践也。&rdquo;女告母。母今姊妹焚香，各矢无悔词，乃使生与行夫妇礼。将寝，告生曰：&ldquo;妾乃二十三岁老处女也。&rdquo;生犹未信。既而落红殷褥，始奇之。盛曰：&ldquo;妾所以乐得良人者，非不能甘岑寂也;诚以闺阁之身，靦然酬应如勾栏，所不堪耳。借此一度，挂名君籍，当为君奉事老母，作内纪纲，若房闱之乐，请别与人探讨之。&rdquo;三日后，袱被从母，遣之不去。女早诣母所，占其床寝，不得已，乃从生去。由是三两日辄一更代，习为常。</p><p>　　夫人故善弈，自宴居，不暇为之。自得盛，经理井井，昼日无事，辄与女弈。挑灯瀹茗，听两妇弹琴，夜分始散。每与人曰：&ldquo;儿父在时，亦未有此乐也。&rdquo;盛司出纳，每纪籍报母。母疑曰：&ldquo;儿辈常言幼孤，作字弹棋，谁教之?&rdquo;女笑以实告。母亦笑曰：&ldquo;我初不俗为儿娶一道士，今竟得两矣。&rdquo;忽忆童时所卜，始信定数不可逃也。生再试不第。夫人曰：&ldquo;吾家虽不丰，簿田三百亩，幸得云眠纪理，日益温饱。儿但在膝下，率两妇与老身共乐，不愿汝求富贵也。&rdquo;生从之。后云眠生男女各一，云栖女一男三。母八十余岁而终。孙皆入泮;长孙，云眠所出，已中乡选矣。</p><p>　　司札吏</p><p>　　游击官某，妻妾甚多。最讳某小字，呼年曰岁，生曰硬，马曰大驴;又讳败曰胜，安为放。虽简札往来，不甚避忌，而家人道之，则怒。一日，司札吏白事，误犯;大怒，以研击之，立毙。三日后，醉卧，见吏持刺入，问：&ldquo;何为?&rdquo;曰：&ldquo;&lsquo;马子安&rsquo;来拜。&rdquo;忽悟其鬼，急起，拔刀挥之。吏微笑，掷刺几上，泯然而没。取刺视之，书云：&ldquo;岁家眷硬大驴子放胜。&rdquo;暴谬之夫，为鬼挪揄，可笑甚已!</p><p>　　牛首山一僧，自名铁汉，又名铁屎。有诗四十首，见者无不绝倒。自镂印章二：一曰&ldquo;混帐行子&rdquo;，一曰&ldquo;老实泼皮&rdquo;。秀水王司直梓其诗，名曰：&ldquo;牛山四十屁&rdquo;。款云：&ldquo;混帐行子，老实泼皮放。&rdquo;不必读其诗。标名已足解颐。</p><p>　　司训</p><p>　　教官某，甚聋，而与一狐善，狐耳语之，亦能闻。每见上官，亦与狐俱，人不知其重听也。积五六年，狐别而去，嘱曰：&ldquo;君如傀儡，非挑弄之，则五官俱废。与其以聋取罪，不如早自高也。&rdquo;某恋禄，不能从其言，应对屡乖。学使欲逐之，某又求当道者为之缓颊。一日，执事文场，唱名毕，学使退与诸教官燕坐。教官各扪籍靴中，呈进关说。已而学使笑问：&ldquo;贵学何独无所呈进?&rdquo;某茫然不解。近坐者肘之，以手入靴，示之势。某为亲戚寄卖房中伪器，辄藏靴中，随在求售。因学使笑语，疑索此物，鞠躬起对曰：&ldquo;有八钱者最佳，下官不敢呈进。&rdquo;一座匿笑。学使叱出之，遂免官。</p><p>　　异史氏曰：&ldquo;平原独无，亦中流之砥柱也。学使而求呈进，固当奉之以此。由是得免。冤哉!&rdquo;</p><p>　　朱公子子青&ldquo;耳录&rdquo;云：&ldquo;东莱一明经迟，司训沂水。性颠痴，凡同人咸集时，皆默不语;迟坐片时，不觉五官俱动，笑啼并作，旁若无人焉者。若闻人笑声，顿止。日俭鄙自奉，积金百余两，自埋斋房，妻子亦不使知。一日，独坐，忽手足动，少刻云：&lsquo;作恶结怨，受冻忍饥，好容易积蓄者，今在斋房。倘有人知，竟如何?&rsquo;如此再四。一门斗在旁，殊亦不觉。次日，迟出，门斗入，掘取而去。过二三日，心不自宁，发穴验视，则已空空。顿足拊膺，叹恨欲死。&rdquo;教职中可云千态百状矣。</p><p>　　织成</p><p>　　洞庭湖中，往往有水神借舟。遇有空船，缆忽自解，飘然游行。但闻空中音乐并作，舟人蹲伏一隅，瞑目听之，莫敢仰视，任所往。游毕，仍泊旧处。</p><p>　　有柳生，落第归，醉卧舟上。笙乐忽作。舟人摇生不得醒，急匿艎下。俄有人捽生。生醉甚，随手堕地，眠如故，即亦置之，少间，鼓吹鸣聒。生微醒，闻兰麝充盈，睨之，见满船皆佳丽。心知其异，目若瞑。少间，传呼织成，即有侍儿来，立近颊际，翠袜紫舄，细瘦如指。心好之，隐以齿啮其袜。少间，女子移动，牵曳倾踣。上问之，因白其故。在上者怒，命即行诛。遂有武士入，捉缚而起。</p><p>　　见南面一人，冠类王者，因行且语，曰：&ldquo;闻洞庭君为柳氏，臣亦柳氏;昔洞庭落第，今臣亦落第;洞庭得遇龙女而仙，今臣醉戏一姬而死，何幸不幸之悬殊也!&rdquo;王者闻之，唤回，问：&ldquo;汝秀才下第者乎?&rdquo;生诺。便授笔札，令赋&ldquo;风鬟雾鬓&rdquo;。生固襄阳名士，而构思颇迟，捉笔良久。上诮让曰：&ldquo;名士何得尔?&rdquo;生释笔自白：&ldquo;昔&lsquo;三都赋&rsquo;十稔而成，以是知文贵工、不贵速也。&rdquo;王者笑听之。自辰至午，稿始脱。王者览之，大悦曰：&ldquo;真名士也!&rdquo;遂赐以酒。顷刻，异馔纷纶。方问对间，一吏捧簿进白：&ldquo;溺籍告成矣。&rdquo;问：&ldquo;人数几何?&rdquo;曰：&ldquo;一百二十八人。&rdquo;问：&ldquo;签差何人矣?&rdquo;答云：&ldquo;毛、南二尉。&rdquo;生起拜辞，王者赠黄金十斤，又水晶界方一握，曰：&ldquo;湖中小有劫数，持此可免。&rdquo;忽见羽葆人马，纷立水面，王者下舟登舆，遂不复见，久之寂然。舟人始自艎下出，荡舟北渡，风逆不得前。忽见水中有铁猫浮出，舟人骇曰：&ldquo;毛将军出现矣!&rdquo;各舟商人俱伏。又无何，湖中一木直立，筑筑摇动。益惧曰：&ldquo;南将军又出矣!&rdquo;少时，波浪大作，上翳天日，四顾湖舟，一时尽覆。生举界方危坐舟中，万丈洪涛至舟顿灭，以是得全。</p><p>　　既归，每向人语其异，言曰：&ldquo;舟中侍儿，虽未悉其容貌，而裙下双钩，亦人世所无。&rdquo;后以故至武昌，有崔媪卖女，千金不售;蓄一水晶界方，言有能配此者，嫁之。生异之，怀界方而往。媪忻然承接，呼女出见，年十五六已来，媚曼风流，更无伦比，略一展拜，反身入帏。生一见魂魄动摇，曰：&ldquo;小生亦蓄一物，不知与老姥家藏颇相称否?&rdquo;因各出相较，长短不爽毫厘。媪喜，便问寓所，请生即归命舆，界方留作信。生不肯留，媪笑曰：&ldquo;官人亦太小心!老身岂为一界方抽身窜去耶?&rdquo;生不得已，留之。出则赁舆急返，而媪室已空，大骇。遍问居人，迄无知者。</p><p>　　日已向西，形神懊丧，邑邑而返。中途，值一舆过，忽搴帘曰：&ldquo;柳郎何迟也?&rdquo;视之，则崔媪，喜问：&ldquo;何之?&rdquo;媪笑曰：&ldquo;必将疑老身拐骗者矣。别后，适有便舆，顷念官人亦侨寓，措办良艰，故遂送女归舟耳。&rdquo;生邀回车，媪必不可。生仓皇不能确信，急奔入舟，女果及一婢在焉。见生入，含笑承迎。生见翠袜紫履，与舟中侍儿妆饰，更无少别。心异之，徘徊凝注，女笑曰：&ldquo;眈耽注目，生平所未见耶?&rdquo;生益俯窥之，则袜后齿痕宛然，惊曰：&ldquo;卿织成耶?&rdquo;女掩口微哂。生长揖曰：&ldquo;卿果神人，早请直言，以祛烦惑。&rdquo;女曰：&ldquo;实告君：前舟中所遇，即洞庭君也。仰慕鸿才，便欲以妾相赠;因妾过为王妃所爱，故归谋之。妾之来，从妃命也。&rdquo;生喜，沐手焚香，望湖朝拜。乃归。</p><p>　　后诣武昌，女求同去，将便归宁。既至洞庭，女拔钗掷水，忽见一小舟自湖中出，女跃登，如飞鸟集，转瞬已杳。生坐船头，于没处凝盼之。遥遥一楼船至，既近窗开，忽如一彩禽翔过，则织成至矣。一人自窗中递掷金珠珍物甚多，皆妃赐也。自是，岁一两觐以为常。故生家富有珠宝，每出一物，世家所不识焉。</p><p>　　相传唐柳毅遇龙女，洞庭君以为婿。后逊位于毅。又以毅貌文，不能摄服水怪，付以鬼面，昼戴夜除;久之渐习忘除，遂与面合而为一。毅览镜自惭。故行人泛湖，或以手指物，则疑为指己也;以手覆额，则疑其窥己也;风波辄起，舟多覆。故初登舟，舟人必以此告戒之。不则设牲牢祭享，乃得渡。许真君偶至湖，浪阻不得行。真君怒，执毅付郡狱。狱吏检囚，恒多一人，莫测其故。一夕，毅示梦郡伯，哀求拔救。伯以幽明异路，谢辞之。毅云：&ldquo;真君于某日临境，但为求恳，必合有济。&rdquo;既而真君果至，因代求之，遂得释。嗣后湖禁稍平。</p><p>　　竹青</p><p>　　鱼客，湖南人，忘其郡邑。家贫，下第归，资斧断绝。羞于行乞，饿甚，暂憩吴王庙中，拜祷神座。出卧廊下，忽一人引去，见王，跪白曰：&ldquo;黑衣队尚缺一卒，可使补缺。&rdquo;王曰：&ldquo;可。&rdquo;即授黑衣。既着身，化为乌，振翼而出。见乌友群集，相将俱去，分集帆樯。舟上客旅，争以肉向上抛掷。群于空中接食之。因亦尤效，须臾果腹。翔栖树杪，意亦甚得。逾二三日，吴王怜其无偶，配以雌，呼之&ldquo;竹青&rdquo;。雅相爱乐。鱼每取食，辄驯无机，竹青恒劝谏之，卒不能听。</p><p>　　一日，有满兵过，弹之中胸。幸竹青衔去之，得不被擒。群乌怒，鼓翼搧波，波涌起，舟尽覆。竹青仍投饵哺鱼。鱼伤甚，终日而毙。忽如梦醒，则身卧庙中。先是居人见鱼死，不知谁何，抚之未冷，故不时令人逻察之。至是，讯知其由，敛资核归。</p><p>　　后三年，复过故所，参谒吴王。设食，唤乌下集群啖，祝曰：&ldquo;竹青如在，当止。&rdquo;食已，并飞去。后领荐归，复谒吴王庙，荐以少牢。已，乃大设以飨乌友，又祝之。是夜宿于湖村，秉烛方坐，忽几前如飞鸟飘落;视之，则二十许丽人，冁然曰：&ldquo;别来无恙乎?&rdquo;鱼惊问之，曰：&ldquo;君不识竹青耶?&rdquo;鱼喜，诘所来。曰：&ldquo;妾今为汉江神女，返故乡时常少。前乌使两道君情，故来一相聚也。&rdquo;鱼益欣感，宛如夫妻之久别，不胜欢恋。生将偕与俱南，女欲邀与俱西，两谋不决。寝初醒，则女已起。开目，见高堂中巨烛荧煌，竟非舟中。惊起，问：&ldquo;此何所?&rdquo;女笑曰：&ldquo;此汉阳也。妾家即君家，何必南!&rdquo;天渐晓，婢媪纷集，酒炙已进。就广床上设矮几，夫妇对酌。鱼问：&ldquo;仆何在?&rdquo;答曰：&ldquo;在舟上。&rdquo;生虑舟人不能久待，女言：&ldquo;不妨，妾当助君报之。&rdquo;于是日夜谈宴，乐而忘归。</p><p>　　舟人梦醒，忽见汉阳，骇绝。仆访主人，杳无音信。舟人欲他适，而缆结不解，遂共守之。积两月余，生忽忆归，谓女曰：&ldquo;仆在此，亲戚断绝。且卿与仆，名为琴瑟，而不一认家门，奈何?&rdquo;女曰：&ldquo;无论妾不能往;纵往，君家自有妇，将何以处妾乎?不如置妾于此，为君别院可耳。&rdquo;生恨道远，不能时至，女出黑衣，曰：&ldquo;君向所著旧衣尚在。如念妾时，衣此可至，至时，为君解之。&rdquo;乃大设肴珍，为生祖饯。即醉而寝，醒则身在舟中，视之，洞庭旧泊处也。舟人及仆俱在，相视大骇，诘其所往，生故怅然自惊。枕边一袱，检视，则女赠新衣袜履，黑衣亦折置其中。又有绣橐维絷腰际，探之，则金资充牣焉。于是南发，达岸，厚酬舟人而去。</p><p>　　归家数月，苦忆汉水，因潜出黑衣着之，两胁生翼，翕然凌空，经两时许，已达汉水。回翔下视，见孤屿中有楼舍一簇，遂飞堕。有婢子已望见之，呼曰：&ldquo;官人至矣!&rdquo;无何，竹青出，命众手为缓结，觉羽毛划然尽脱。握手入舍，曰：&ldquo;郎来恰好，妾旦夕临蓐矣。&rdquo;生戏问曰：&ldquo;胎生乎?卵生乎?&rdquo;女曰：&ldquo;妾今为神，则皮骨已硬，应与曩异。&rdquo;越数日，果产，胎衣厚裹，如巨卵然，破之，男也。生喜，名之&ldquo;汉产&rdquo;。三日后，汉水神女皆登堂，以服食珍物相贺。并皆佳妙，无三十以上人。俱入室就榻，以拇指按儿鼻，名曰：&ldquo;增寿&rdquo;。既去，生问：&ldquo;适来者皆谁何?&rdquo;女曰：&ldquo;此皆妾辈。其末后着藕白者，所谓&lsquo;汉皋解佩&rsquo;，即其人也。&rdquo;居数月，女以舟送之，不用帆楫，飘然自行。抵陆，已有人絷马道左，遂归。由此往来不绝。</p><p>　　积数年，汉产益秀美，生珍爱之。妻和氏，苦不育，每思一见汉产。生以情告女。女乃治任，送儿从父归，约以三月。既归，和爱之过于己出，过十余月，不忍令返。一日，暴病而殇，和氏悼痛欲死。生乃诣汉告女。入门，则汉产赤足卧床上，喜以问女。女曰：&ldquo;君久负约。妾思儿，故招之。&rdquo;生因述和氏爱儿之故。女曰：&ldquo;待妾再育，令汉产归。&rdquo;</p><p>　　又年余，女双生男女各一：男名&ldquo;汉生&rdquo;，女名&ldquo;玉佩&rdquo;。生遂携汉产归，然岁恒三四往，不以为便，因移家汉阳。汉产十二岁，入郡庠。女以人间无美质，招去，为之娶妇，始遣归。妇名&ldquo;卮娘&rdquo;，亦神女产也。后和氏卒，汉生及妹皆来擗踊。葬毕，汉生遂留;生携玉佩去，自此不返。</p><p>　　段氏</p><p>　　段瑞环，大名富翁也。四十无子。妻连氏最妒，欲买妾而不敢。私一婢，连觉之，挞婢数百，鬻诸河间栾氏之家。段日益老，诸侄朝夕乞贷，一言不相应，怒征声色。段思不能给其求，而欲嗣一侄，则群侄阻挠之，连之悍亦无所施，始大悔。愤曰：&ldquo;翁年六十余，安见不能生男!&rdquo;遂买两妾，听夫临幸，不之问。居年余，二妾皆有身，举家皆喜。于是气息渐舒，凡诸侄有所强取，辄恶声梗拒之。无何，一妾生女，一妾生男而殇。夫妻失望。又将年余，段中风不起，诸侄益肆，牛马什物，竞自取去。连诟斥之，辄反唇相稽。无所为计，朝夕呜哭。段病益剧，寻死。诸侄集柩前，议析遗产，连虽痛切，然不能禁止之。但留沃墅一所，赡养老稚，侄辈不肯。连曰：&ldquo;汝等寸土不留，将令老妪及呱呱者饿死耶!&rdquo;日不决，惟忿哭自挝。</p><p>　　忽有客入吊，直趋灵所，俯仰尽哀。哀已，便就苫次。众诘为谁，客曰：&ldquo;亡者吾父也。&rdquo;众益骇。客从容自陈。先是，婢嫁栾氏，逾五六月，生子怀，栾抚之等诸男。十八岁入泮。后栾卒，诸兄析产置，不与诸栾齿。怀问母，始知其故，曰：&ldquo;既属两姓，各有宗祏，何必在此承人百亩田哉!&rdquo;乃命骑诣段，而段已死。言之凿凿，确可信据。连方忿痛，闻之大喜，直出曰：&ldquo;我今亦复有儿!诸所假去牛马什物，可好自送还;不然，有讼兴也!&rdquo;诸侄相顾失色，渐引去。怀乃携妻来，共居父忧。诸段不平，共谋逐怀。怀知之，曰：&ldquo;栾不以为栾，段复不以为段，我安适归乎!&rdquo;忿欲质官，诸戚党为之排解，群谋亦寝。</p><p>　　而连以牛马故，不肯已，怀劝置之，连曰：&ldquo;我非为牛马也，杂气集满胸，汝父以愤死，我所以吞声忍泣者，为无儿耳。今有儿，何畏哉!前事汝不知状，待予自质审。&rdquo;怀固止之，不听，具词赴宰控。宰拘诸段，审状，连气直词恻，吐陈泉涌。宰为动容，并惩诸段，追物给主。既归，其兄弟之子有不与党谋者，招之来，以所追物尽散给之。</p><p>　　连七十余岁，将死，呼女及孙媳嘱曰：&ldquo;汝等志之：如三十不育，便当典质钗珥，为夫纳妾。无子之情状，实难堪也!&rdquo;</p><p>　　异史氏曰：&ldquo;连氏虽妒，而能疾转，宜天以有后伸其气也。观其慷慨激发，吁!亦杰矣哉!&rdquo;</p><p>　　济南蒋稼，其妻毛氏不育而妒。嫂每劝谏，不听，曰：&ldquo;宁绝嗣，不令送眼流眉者忿气人也!&rdquo;年近四旬，颇以嗣续为念。欲继兄子，兄嫂俱诺，而故悠忽之。儿每至叔所，夫妻饵以甘脆，问曰：&ldquo;肯来吾家乎?&rdquo;儿亦应之。兄私嘱儿曰：&ldquo;倘彼再问，答以不肯。如问何故不肯，答云：&lsquo;待汝死后，何愁田产不为吾有。&rsquo;&rdquo;一日，稼出远贾，儿复来。毛又问，儿即以父言对。毛大怒曰：&ldquo;妻孥在家，固日日盘算吾田产耶!其计左矣!&rdquo;逐儿出，立招媒媪，为夫买妾。及夫归，时有卖婢者，其价昂，倾资不能取盈，势将难成。其兄恐迟而变悔，遂暗以金付媪，伪称为媪转贷者玉成之。毛大喜，遂买婢归。毛以情告夫，夫怒，与兄绝。年余，妾生子。夫妻大喜。</p><p>　　毛曰：&ldquo;媪不知假贷何人，年余竟不置问，此德不可忘。今子已生，尚不偿母价也!&rdquo;稼乃囊金诣媪，媪笑曰：&ldquo;当大谢大官人。老身一贫如洗，谁敢贷一金者。&rdquo;具以实告。稼感悟，归告其妻，相为感泣。遂治具邀兄嫂至，夫妇皆膝行，出金偿兄，兄不受，尽欢而散。后稼生三子。</p><p>　　狐女</p><p>　　伊衮，九江人。夜有女来，相与寝处。心知为狐，而爱其美，秘不告人，父母亦不知也。久而形体支离。父母穷诘，始实告之。父母大忧，使人更代伴寝，兼施敕勒，卒不能禁。翁自与同衾，则狐不至;易人，则又至。伊问狐，狐曰：&ldquo;世俗符咒何能制我。然俱有伦理，岂有对翁行淫者!&rdquo;翁闻之，益伴子不去，狐遂绝。后值叛寇横恣，村人尽窜，一家相失。伊奔入昆仑山，四顾荒凉。日既暮，心恐甚。忽见一女子来，近视之，则狐女也。离乱之中，相见忻慰。女曰：&ldquo;日已西下，君姑止此。我相佳地，暂创一室，以避虎狼。&rdquo;乃北行数武，遂蹲莽中，不知何作。少顷返，拉伊南去，约十余步，又曳之回。忽见大木千章，绕一高亭，铜墙铁柱，顶类金箔;近视，则墙可及肩，四围并无门户，而墙上密排坎窞，女以足踏之而过，伊亦从之。既入，疑金屋非人工可造，问所自来。女笑曰：&ldquo;君子居之，明日即以相赠。金铁各千万，计半生吃着不尽矣。&rdquo;既而告别。伊苦留之，乃止。曰：&ldquo;被人厌弃，已拚永绝;今又不能自坚矣。&rdquo;及醒，狐女不知何时已去。天明，逾垣而出。回视卧处，并无亭屋，惟四针插指环内，覆脂合其上;大树，则丛荆老棘也。</p><p>　　张氏妇</p><p>　　凡大兵所至，其害甚于盗贼，盖盗贼人犹得而仇之，兵则人所不敢仇也。其少异于盗者，特不敢轻于杀人耳。甲寅岁，三藩作反，南征之士，养马衮郡，鸡犬庐舍一空，妇女皆被淫污。时遭霪雨，田中潴水为湖，民无所匿，遂乘桴入高粱丛中。兵知之，裸体乘马，入水搜淫，鲜有遗脱。</p><p>　　惟张氏妇不伏，公然在家。有厨舍一所，夜与夫掘坎深数尺，积茅焉;覆以薄，加席其上，若可寝处。自炊灶下。有兵至，则出门应给之。二蒙古兵强与淫，妇曰：&ldquo;此等事，岂可对人行者?&rdquo;其一微笑，啁嗻而出。妇与入室，指席使先登。薄折，兵陷。妇又另取席及薄覆其上，故立坎边，以诱来者。少间，其一复入。闻坎中号，不知何处，妇以手笑招之曰：&ldquo;在此处。&rdquo;兵踏席，又陷。妇乃益投以薪，掷火其中。火大炽，屋焚。妇乃呼救。火既熄，燔尸焦臭。人问之，妇曰：&ldquo;两猪恐害于兵，故纳坎中耳。&rdquo;</p><p>　　由此离村数里，于大道旁并无树木处，携女红往坐烈日中。村去郡远，兵来率乘马，顷刻数至。笑语啁嗻，虽多不解，大约调弄之语。然去道不远，无一物可以蔽身，辄去，数日无患。一日，一兵至，甚无耻，就烈日中欲淫妇。妇含笑不甚拒。隐以针刺其马，马辄喷嘶，兵遂絷马股际，然后拥妇。妇出巨锥猛刺马项，马负痛奔骇。缰系股不得脱，曳驰数十里，同伍始代捉之。首躯不知处，缰上一股，俨然在焉。</p><p>　　异史氏曰：&ldquo;巧计六出，不失身于悍兵。贤哉妇乎，慧而能贞!&rdquo;</p><p>　　于子游</p><p>　　海滨人说：一日，海中忽有高山出，居人大骇。一秀才寄宿渔舟，沽酒独酌。夜阑，一少年入，儒服儒冠，自称：&ldquo;于子游。&rdquo;言词风雅。秀才悦，便与欢饮。饮至中夜，离席言别，秀才曰：&ldquo;君家何处?玄夜茫茫，亦太自苦。&rdquo;答云：&ldquo;仆非土著，以序近清明，将随大王上墓。眷口先行，大王姑留憩息，明日辰刻发矣。宜归，早治任也。&rdquo;秀才亦不知大王何人。送至鹢首，跃身入水，拨刺而去，乃知为鱼妖也。次日，见山峰浮动，顷刻已没。始知山为大鱼，即所云大王也。俗传清明前，海中大鱼携儿女往拜其墓，信有之乎?</p><p>　　康熙初年，莱郡潮出大鱼，鸣号数日，其声如牛。既死，荷担割肉者，一道相属。鱼大盈亩，翅尾皆具;独无目珠。眶深如井，水满之。割肉者误堕其中，辄溺死。或云，&ldquo;海中贬大鱼，则去其目，以目即夜光珠&rdquo;云。</p><p>　　汪可受</p><p>　　湖广黄梅县汪可受，能记三生：一世为秀才，读书僧寺。僧有牝马产骡驹，爱而夺之。后死，冥王稽籍，怒其贪暴，罚使为骡偿寺僧。既生，僧爱护之，欲死无间。稍长，辄思投身涧谷，又恐负豢养之恩，冥罚益甚，遂安之。数年，孽满自毙。生一农人家。堕蓐能言，父母以为怪，杀之，乃生汪秀才家。秀才近五旬，得男甚喜。汪生而了了，但忆前生以早言死，遂不敢言，至三四岁人，皆以为哑。一日，父方为文，适有友人过访，投笔出应客。汪入见父作，不觉技痒，代成之。父返见之，问曰：&ldquo;何人来?&rdquo;家人曰：&ldquo;无之。&rdquo;父大疑。次日，故书一题置几上，旋出;少间即返，翳行悄步而入。则见儿伏案间，稿已数行，忽睹父至，不觉出声，跪求免死。父喜，握手曰：&ldquo;吾家止汝一人，既能文，家门之幸也，何自匿为?&rdquo;由是益教之读。少年成进士，官至大同巡抚。</p><p>　　王大</p><p>　　李信，博徒也。昼卧，忽见昔年博友王大，冯九来，邀与敖戏，李亦忘其为鬼，忻然从之。既出，王大往邀村中周子明，冯乃导李先行，入村东庙中。少顷，周果同王至，冯出叶子，约与撩零，李曰：&ldquo;仓卒无博资，辜负盛邀，奈何?&rdquo;周亦云然。王云：&ldquo;燕子谷黄八官人放利债，同往贷之，宜必诺允。&rdquo;于是四人并去。</p><p>　　飘忽间，至一大村，村中甲第连垣，王指一门，曰：&ldquo;此黄公子家。&rdquo;内一老仆出，王告以意，仆即入白。旋出，奉公子命，请王、李相会。入见公子，年十八九，笑语蔼然。便以大钱一提付李，曰：&ldquo;知君悫直，无妨假贷;周子明我不能信之也。&rdquo;王委曲代为请。公子要李署保，李不肯。王从旁怂恿之，李乃诺。亦授一千而出。便以付周，且述公子之意，以激其必偿。</p><p>　　出谷，见一妇人来，则村中赵氏妻，素喜争善骂。冯曰：&ldquo;此处无人，悍妇宜小祟之。&rdquo;遂与捉返入谷。妇大号，冯掬土塞其口。周赞曰：&ldquo;此等妇，只宜椓杙阴中!&rdquo;冯乃捋裤，以长石强纳之，妇若死。众乃散去，复入庙，相与赌博。</p><p>　　自午至夜分，李大胜，冯、周资皆空。李以厚资增息悉付王，使代偿黄公子;王又分给周、冯，局复合。居无何，闻人声纷拏，一人奔入曰：&ldquo;城隍老爷亲捉博者，今至矣!&rdquo;众失色。李舍钱逾垣而逃。众顾资，皆被缚。既出，果见一神人坐马上，马后絷博徒二十余人。天未明，已至邑城，门启而入。至衙署，城隍南面坐，唤人犯上，执籍呼名。呼已，并令以利斧斫去将指，乃以墨朱各涂两目，游市三周讫。押者索贿而后去其墨朱，众皆赂之。独周不肯，辞以囊空;押者约送至家而后酬之，亦不许。押者指之曰：&ldquo;汝真铁豆，炒之不能爆也!&rdquo;遂拱手去。周出城，以唾湿袖，且行且拭。及河自照，墨朱未去，掬水盥之，坚不可下，悔恨而归。</p><p>　　先是，赵氏妇以故至母家，日暮不归，夫往迎之，至谷口，见妇卧道周。睹状，知其遇鬼，去其泥塞，负之而归。渐醒能言，始知阴中有物，宛转抽拔而出。乃述其遭。赵怒，遽赴邑宰，讼李及周。牒下，李初醒;周尚沉睡，状类死。宰以其诬控，笞赵械妇，夫妻皆无理以自申。</p><p>　　越日，周醒，目眶忽变一赤一黑，大呼指痛。视之，筋骨已断，惟皮连之，数日寻堕。目上墨朱，深入肌理。见者无不掩笑。一日，见王大来索负。周厉声但言无钱，王忿而去。家人问之，始知其故。共以神鬼无情，劝偿之。周龈龈不可，且曰：&ldquo;今日官宰皆左袒赖债者，阴阳应无二理，况赌债耶!&rdquo;次日，有二鬼来，谓黄公子具呈在邑，拘赴质审;李信亦见隶来，取作间证，二人一时并死。至村外相见，王、冯俱在。李谓周曰：&ldquo;君尚带赤墨眼，敢见官耶?&rdquo;周仍以前言告。李知其吝，乃曰：&ldquo;汝既昧心，我请见黄八官人，为汝还之。&rdquo;遂共诣公子所。李入而告以故，公子不可，曰：&ldquo;负欠者谁，而取偿于子?&rdquo;出以告周，因谋出资，假周进之。周益忿，语侵公子。</p><p>　　鬼乃拘与俱行。无何，至邑，入见城隍。城隍呵曰：&ldquo;无赖贼!涂眼犹在，又赖债耶!&rdquo;周曰：&ldquo;黄公子出利债，诱某博赌，遂被惩创。&rdquo;城隍唤黄家仆上，大怒曰：&ldquo;汝主人开场诱赌，尚讨债耶?&rdquo;仆曰：&ldquo;取资时，公子不知其赌。公子家燕子谷，捉获博徒在观音庙，相去十余里。公子从无设局场之事。&rdquo;城隍顾周曰：&ldquo;取资悍不还，反被捏造!人之无良，至汝而极!&rdquo;欲笞之。周又诉其息重，城隍曰：&ldquo;偿几分矣?&rdquo;答云：&ldquo;实尚未有所偿。&rdquo;城隍怒曰：&ldquo;本资尚欠，而论息耶?&rdquo;笞三十，立押偿主。二鬼押至家，索贿，不令即活，缚诸厕内，令示梦家人。家人焚楮锭二十提，火既灭，化为金二两、钱二千。周乃以金酬债，以钱赂押者，遂释令归。</p><p>　　既苏，臀疮坟起，脓血崩溃，数月始痊。后赵氏妇不敢复骂;而周以四指带赤墨眼，赌如故。此以知博徒之非人矣!</p><p>　　异史氏曰：&ldquo;世事之不平，皆由为官者矫枉之过正也。昔日富豪以倍称之息折夺良家子女，人无敢言者;不然，函刺一投，则官以三尺法左袒之。故昔之民社官，皆为势家役耳。迨后贤者鉴其弊，又悉举而大反之。有举人重资作巨商者，衣锦厌粱肉，家中起楼阁、买良沃。而竟忘所自来。一取偿，则怒目相向。质诸官，官则曰：&lsquo;我不为人役也。&rsquo;是何异懒残和尚，无工夫为俗人拭泪哉!余尝谓昔之官谄，今之官谬;谄者固可诛，谬者亦可恨也。放资而薄其息，何尝专有益于富人乎?</p><p>　　张石年宰淄川，最恶博。其涂面游城，亦如冥法，刑不至堕指，而赌以绝。盖其为官，甚得钩距法。方簿书旁午时，每一人上堂，公偏暇，里居、年齿、家口、生业，无不絮絮问。问已，始劝勉令去，有一人完税一缴单，自分无事，呈单欲下。公止之。细问一过，曰：&ldquo;汝何博也?&rdquo;其人力辩生平不解博。公笑曰：&ldquo;腰中尚有博具。&rdquo;搜之，果然。人以为神，而并不知其何术。</p><p>　　乐仲</p><p>　　乐仲，西安人。父早丧，遗腹生仲。母好佛，不茹荤酒。仲既长，嗜饮善啖，窃腹诽母，每以肥甘劝进，母咄之。后母病，弥留，苦思肉。仲急无所得肉，刲左股献之。病稍瘥，悔破戒，不食而死。</p><p>　　仲哀悼益切，以利刃益刲右股见骨。家人共救之，裹帛敷药，寻愈。心念母苦节，又恸母愚，遂焚所供佛像，立主祀母，醉后，辄对哀哭，年二十始娶，身犹童子。娶三日，谓人曰：&ldquo;男女居室，天下之至秽，我实不为乐!&rdquo;遂去妻。妻父顾文渊，浼戚求返，请之三四，仲必不可。迟半年，顾遂醮女。</p><p>　　仲鳏居二十年，行益不羁，奴隶优伶皆与饮，里党乞求，不靳与;有言嫁女无釜者，揭灶头举赠之。自乃从邻借釜炊。诸无行者知其性，朝夕骗赚之。或以赌博无资，对之欷殹荆宰泛艏保髌渥印Ｖ俅胨敖鹑缡隳乙胖;及租吏登门，自始典质营办。以故，家日益落。先是仲殷饶，同堂子弟，争奉事之，凡有任其取携，亦莫之较;及仲蹇落，存问绝少，仲旷达，不为意。值母忌辰，仲适病，不能上墓，欲遣子弟代祀，诸子弟皆谢以故，仲乃酹诸室中，对主号痛，无嗣之戚，颇萦怀抱。因而病益剧。瞀乱中，觉有人抚摩之，目微启，则母也。惊问：&ldquo;何来?&rdquo;母曰：&ldquo;缘家中无人上墓，故来就享，即视汝病。&rdquo;问：&ldquo;母向居何所?&rdquo;母曰：&ldquo;南海。&rdquo;抚摩既已，遍体生凉。开目四顾，渺无一人。病瘥。既起，思朝南海。会邻村有结香社者，即卖田十亩，挟资求偕。社人嫌其不洁，共摈绝之。乃随从同行。途中牛酒薤蒜不戒，众更恶之，乘其醉睡，不告而去。仲即独行。至闽，遇友人邀饮，有名妓琼华在座。适言南海之游，琼华愿附以行。仲喜，即待趋装，遂与俱发，虽寝食与共，而毫无所私。及至南海，社中人见其载妓而至，更非笑之，鄙不与同朝，仲与琼华知其意，乃俟其先拜而后拜之。众拜时，恨无现示。及二人拜，方投地，忽见遍海皆莲花，花上璎珞垂珠;琼华见为菩萨，仲见花朵上皆其母。因急呼奔母，跃入从之。众见万朵莲花，悉变霞彩，障海如锦。少间，云静波澄，一切都杳，而仲犹身在海岸。亦不自解其何以得出，衣履并无沾濡。望海大哭，声震岛屿。琼华挽劝之，怆然下刹，命舟北渡。途中有豪家招琼华去，仲独憩逆旅。</p><p>　　有童子方八九岁，丐食肆中，貌不类乞儿。细诘之，则被逐于继母，心怜之，儿依依左右，苦求拔拯，仲遂携与俱归。问其姓氏，则曰：&ldquo;阿辛，姓雍，母顾氏。尝闻母言：&ldquo;适雍六月，遂生余。余本乐姓。&rdquo;仲大惊。自疑生平一度，不应有子。因问乐居何乡，答云：&ldquo;不知。但母没时，付一函书，嘱勿遗失。&rdquo;仲急索书。视之，则当年与顾家离婚书也。惊曰：&ldquo;真吾儿也!&rdquo;审其年月良确，颜慰心愿。然家计日疏，居二年，割亩渐尽，竟不能畜僮仆。</p><p>　　一日，父子方自炊，忽有丽人入，视之，则琼华也，惊问：&ldquo;何来?&rdquo;笑曰：&ldquo;业作假夫妻，何又问也?向不即从者，徒以有老妪在;今已死。顾念不从人，无以自庇;从人，则又无以自洁。计两全者，无如从君，是以不惮千里。&rdquo;遂解装代儿炊。仲良喜。至夜，父子同寝如故，另治一室居琼华。儿母之，琼华亦善抚儿。戚党闻之，皆餪仲，两人皆乐受之。客至，琼华悉为治具，仲亦不问所自来。琼华渐出金珠赎故产，广置婢仆牛马，日益繁盛。仲每谓琼华曰：&ldquo;我醉时，卿当避匿，勿使我见。&rdquo;华笑诺之。一日，大醉，急唤琼华。华艳妆出;仲睨之良久，大喜，蹈舞若狂，曰：&ldquo;吾悟矣!&rdquo;顿醒。觉世界光明，所居庐舍，尽为琼楼玉宇，移时始已。从此不复饮市上，惟日对琼华饮。华茹素，以茶茗侍。一日，微醺，命琼华按股，见股上刲痕，化为两朵赤菡萏，隐起肉际。奇之。仲笑曰：&ldquo;卿视此花放后，二十年假夫妻分手矣。&rdquo;琼华信之。</p><p>　　既为阿辛完婚，琼华渐以家付新妇，与仲别院居。子妇三日一朝，事非疑难不以告。役二婢：一温酒，一瀹茗而已。一日，琼华至儿所，儿媳咨白良久，共往见父。入门，见父白足坐榻上。闻声，开眸微笑曰：&ldquo;母子来大好!&rdquo;即复瞑。琼华大惊曰：&ldquo;君欲何为?&rdquo;视其股上，莲花大放。试之，气已绝。即以两手捻合其花，且祝曰：&ldquo;妾千里从君，大非容易。为君教子训妇，亦有微劳。即差二三年，何不一少待也?&rdquo;移时，仲忽开眸笑曰：&ldquo;卿自有卿事，何必又牵一人作伴也?无已，姑为卿留。&rdquo;琼华释手，则花已复合。于是言笑如初。积三年余，琼华年近四旬，犹如二十许人。忽谓仲曰：&ldquo;凡人死后，被人捉头舁足，殊不雅洁。&rdquo;遂命工治双槥。辛骇问之，答云：&ldquo;非汝所知。&rdquo;工既竣，沐浴妆竟，命子及妇曰：&ldquo;我将死矣。&rdquo;辛泣曰：&ldquo;数年赖母经纪，始不冻馁。母尚未得一享安逸，何遂舍儿而去?&rdquo;曰：&ldquo;父种福而子享，奴婢牛马，皆骗债者填偿尔父，我无功焉。我本散花天女，偶涉凡念，遂谪人间三十余年，今限已满。&rdquo;遂登木自入。再呼之，双目已含。辛哭告父，父不知何时已僵，衣冠俨然。号恸欲绝。入棺，并停堂中，数日未殓，冀其复返。光明生于股际，照彻四壁。琼华棺内，则香雾喷溢，近舍皆闻。棺既合，香光遂渐减。</p><p>　　既殡，乐氏诸子弟觊觎其有，共谋逐辛，讼诸官。官莫能辨，拟以田产半给诸乐。辛不服，以词质郡，久不决。初，顾嫁女于雍，经年余，雍流寓于闽，音耗遂绝。顾老无子，苦忆女，诣婿，则女死甥逐。告官。雍惧，赂顾，不受，必欲得甥。穷觅不得。一日，顾偶于途中，见彩舆过，避道左。舆中一美人呼曰：&ldquo;若非顾翁耶?&rdquo;顾诺。女子曰：&ldquo;汝甥即吾子，现在乐家，勿讼也。甥方有难，宜急往。&rdquo;顾欲详诘，舆已去远。顾乃受赂入西安。至，则讼方沸腾。顾自投官，言女大归日、再醮日，及生子年月，历历甚悉。诸乐皆被杖逐，案遂结。及归，述其见美人之日，即琼华没日也。辛为顾移家，授庐赠婢。六十余生一子，辛顾恤之。</p><p>　　香玉</p><p>　　劳山下清宫，耐冬高二丈，大数十围，牡丹高丈余，花时璀璨似锦。</p><p>　　胶州黄生，舍读其中。一日，自窗中见女郎，素衣掩映花间。心疑观中焉得此，趋出，已遁去。自此屡见之。遂隐身丛树中，以伺其至。未几，女郎又偕一红裳者来，遥望之，艳丽双绝。行渐近，红裳者却退，曰：&ldquo;此处有生人!&rdquo;生暴起。二女惊奔，袖裙飘拂，香风洋溢，追过短墙，寂然已杳，爱慕弥切，因题句树下云：&ldquo;无限相思苦，含情对短窗。恐归沙吒利，何处觅无双?&rdquo;归斋冥思。女郎忽入，惊喜承迎。女笑曰：&ldquo;君汹汹似强寇，令人恐怖;不知君乃骚雅士，无妨相见。&rdquo;生叩生平，曰：&ldquo;妾小字香玉，隶籍平康巷。被道士闭置山中，实非所愿。&rdquo;生问曰：&ldquo;道士何名?当为卿一涤此垢。&rdquo;女曰：&ldquo;不必，彼亦未敢相通。借此与风流士长作幽会，亦佳。&rdquo;问：&ldquo;红衣者谁?&rdquo;曰：&ldquo;此名绛雪，乃妾义姊。&rdquo;遂相狎。及醒，曙色已红。女急起，曰：&ldquo;贪欢忘晓矣。&rdquo;着衣易履，且曰：&ldquo;妾酬君作，勿笑：&lsquo;良夜更易尽，朝暾已上窗。愿如梁上燕，栖处自成双。&rsquo;&rdquo;生握腕曰：&ldquo;卿秀外惠中，令人爱而忘死。顾一日之去，如千里之别。卿乘间当来，勿待夜也。&rdquo;女诺之。由此夙夜必偕。每使邀绛雪来，辄不至，生以为恨。女曰：&ldquo;绛姐性殊落落，不似妾情痴也。当从容对驾，不必过急。&rdquo;一夕，女惨然入曰：&ldquo;君陇不能守，尚望蜀耶?今长别矣。&rdquo;问曰：&ldquo;何之?&rdquo;以袖拭泪，曰：&ldquo;此有定数，难为君言。昔日佳作，今成谶语矣。&lsquo;佳人已属沙吒利，义士今无古押衙&rsquo;，可为妾咏。&rdquo;诘之不言，但有呜咽。竟夜不眠，早旦而去。生怪之。</p><p>　　次日有即墨蓝氏，入官游瞩，见白牡丹，悦之，掘移径去。生始悟香玉乃花妖也，怅惋不已。过数日，闻蓝氏移花至家，日就萎悴。恨极，作哭花诗五十首，日日临穴涕洟。</p><p>　　一日，凭吊方返，遥见红衣人挥涕穴侧。从容近就，女亦不避。生因把袂，相向汍澜。已而挽请入室，女亦从之。叹曰：&ldquo;童稚姊妹，一朝断绝!闻君哀伤，弥增妾恸。泪堕九泉，或当感诚再作;然死者神气已散，仓卒何能与吾两人共谈笑也。&rdquo;生曰：&ldquo;小生薄命，妨害情人，当亦无福可消双美。曩频烦香玉道达微忱，胡再不临?&rdquo;女曰：&ldquo;妾以年少书生，什九薄幸;不知君固至情人也。然妾与君交，以情不以淫。若昼夜狎昵，则妾所不能矣。&rdquo;言已，告别。生曰：&ldquo;香玉长离，使人寝食俱废。赖卿少留，慰此怀思，何决绝如此!&rdquo;女乃止，过宿而去。数日不复至。冷雨幽窗，苦怀香玉，辗转床头，泪凝枕席。揽衣更起，挑灯复踵前韵曰：&ldquo;山院黄昏雨，垂帘坐小窗。相思人不见，中夜泪双双。&rdquo;诗成自吟。忽窗外有人曰：&ldquo;作者不可无和。&rdquo;听之，绛雪也。启户内之。女视诗，即续其后曰：&ldquo;连袂人何处?孤灯照晚窗。空山人一个，对影自成双。&rdquo;生读之泪下，因怨相见之疏。女曰：&ldquo;妾不能如香玉之热，但可少慰君寂寞耳。&rdquo;生欲与狎。曰：&ldquo;相见之欢，何必在此。&rdquo;</p><p>　　于是至无聊时，女辄一至。至则宴饮唱酬，有时不寝遂去，生亦听之。谓曰：&ldquo;香玉吾爱妻，绛雪吾良友也。&rdquo;每欲相问：&ldquo;卿是院中第几株?乞早见示，仆将抱植家中，免似香玉被恶人夺去，贻恨百年。&rdquo;女曰：&ldquo;故土难移，告君亦无益也。妻尚不能终从，况友乎!&rdquo;生不听，捉臂而出，每至壮丹下，辄问：&ldquo;此是卿否?&rdquo;女不言，掩口笑之。旋生以腊归过岁。至二月间，忽梦绛雪至，愀然曰：&ldquo;妾有大难!君急往，尚得相见;迟无及矣。&rdquo;醒而异之，急命仆马，星驰至山。则道士将建屋，有一耐冬，碍其营造，工师将纵斤矣。生急止之。入夜，绛雪来谢。生笑曰：&ldquo;向不实告，宜遭此厄!今已知卿;如卿不至，当以艾炷相炙。&rdquo;女曰：&ldquo;妾固知君如此，曩故不敢相告也。&rdquo;坐移时，生曰：&ldquo;今对良友，益思艳妻。久不哭香玉，卿能从我哭乎?&rdquo;二人乃往，临穴洒涕。更余，绛雪收泪劝止。</p><p>　　又数夕，生方寂坐，绛雪笑入曰：&ldquo;报君喜信：花神感君至情，俾香玉复降宫中。&rdquo;生问：&ldquo;何时?&rdquo;答：&ldquo;不知，约不远耳。&rdquo;天明下榻，生嘱曰：&ldquo;仆为卿来。勿长使人孤寂。&rdquo;女笑诺。两夜不至。生往抱树，摇动抚摩，频唤无声。乃返，对灯团艾，将往灼树。女遽入，夺艾弃之，曰：&ldquo;君恶作剧，使人创痏，当与君绝矣!&rdquo;生笑拥之。坐未定，香玉盈盈而入。生望见，泣下流离，急起把握。香玉以一手握绛雪，相对悲哽。及坐，生把之觉虚，如手自握，惊问之，香玉泫然曰：&ldquo;昔，妾花之神，故凝;今，妾花之鬼，故散也。今虽相聚，勿以为真，但作梦寐观可耳。&rdquo;绛雪曰：&ldquo;妹来大好!我被汝家男子纠缠死矣。&rdquo;遂去。</p><p>　　香玉款笑如前;但偎傍之间，仿佛以身就影。生悒悒不乐。香玉亦俯仰自恨，乃曰：&ldquo;君以白蔹屑，少杂硫黄，日酹妾一杯水，明年此日报君恩。&rdquo;别去。明日，往观故处，则牡丹萌生矣。生乃日加培植，又作雕栏以护之。香玉来，感激倍至。生谋移植其家，女不可，曰：&ldquo;妾弱质，不堪复戕。且物生各有定处，妾来原不拟生君家，违之反促年寿。但相怜爱，合好自有日耳。&rdquo;生恨绛雪不至。香玉曰：&ldquo;必欲强之使来，妾能致之。&rdquo;乃与生挑灯至树下，取草一茎，布掌作度，以度树本，自下而上，至四尺六寸，按其处，使生以两爪齐搔之。俄见绛雪从背后出，笑骂曰：&ldquo;婢子来，助桀为虐耶!&rdquo;牵挽并入。香玉曰：&ldquo;姊勿怪!暂烦陪侍郎君，一年后不相扰矣。&rdquo;从此遂以为常。</p><p>　　生视花芽，日益肥茂，春尽，盈二尺许。归后，以金遗道士，嘱令朝夕培养之。次年四月至宫，则花一朵，含苞未放;方流连间，花摇摇欲拆;少时已开，花大如盘，俨然有小美人坐蕊中，裁三四指许;转瞬飘然欲下，则香玉也。笑曰：&ldquo;妾忍风雨以待君，君来何迟也!&rdquo;遂入室。绛雪亦至，笑曰：&ldquo;日日代人作妇，今幸退而为友。&rdquo;遂相谈宴。至中夜，绛雪乃去，二人同寝，款洽一如从前。后生妻卒，生遂入山不归。是时，牡丹已大如臂。生每指之曰：&ldquo;我他日寄魂于此，当生卿之左。&rdquo;二女笑曰：&ldquo;君勿忘之。&rdquo;</p><p>　　后十余年，忽病。其子至，对之而哀。生笑曰：&ldquo;此我生期，非死期也，何哀为!&rdquo;谓道士曰：&ldquo;他日牡丹下有赤芽怒生，一放五叶者，即我也。&rdquo;遂不复言。子舆之归家。即卒。次年，果有肥芽突出，叶如其数。道士以为异，益灌溉之。三年，高数尺，大拱把，但不花。老道士死，其弟子不知爱惜，斫去之。白牡丹亦憔悴死;无何，耐冬亦死。</p><p>　　异史氏曰：&ldquo;情之至者，鬼神可通。花以鬼从，而人以魂寄，非其结于情者深耶?一去而两殉之，即非坚贞，亦为情死矣。人不能贞，亦其情之不笃耳。仲尼读唐棣而曰&lsquo;未思&rdquo;，信矣哉!&rdquo;</p><p>　　三仙</p><p>　　一士人赴试金陵，经宿迁，遇三秀才，谈论超旷，遂与沽酒款洽。各表姓字：一介秋衡，一常丰林，一麻西池。纵饮甚乐，不觉日暮。介曰：&ldquo;未修地主之仪，忽叨盛馔，于理不当。茅茨不远，可便下榻。&rdquo;常、麻并起捉裾，唤仆相将俱去。至邑北山，忽睹庭院，门绕清流。既入，舍宇清洁，呼童张灯，又命安置从人。麻曰：&ldquo;昔日以文会友，今场期伊迩，不可虚此良夜。请拟四题，命阄各拈其一，文成方饮。&rdquo;众从之。各拟一题，写置几上，拾得者就案构思。二更未尽，皆已脱稿，迭相传视。士人读三作，深为倾倒，草录而怀藏之。主人进良酝，巨杯促釂，不觉醺醉。主人乃导客就别院寝。客醉，不暇解履，和衣而卧。及醒，红日已高，四顾并无院宇，主仆卧山谷中。大骇。见傍有一洞，水涓涓流，自讶迷惘。探怀中，则三作俱存。下问土人，始知为&ldquo;三仙洞&rdquo;。中有蟹、蛇、蝦蟆三物，最灵，时出游，人常见之。士人入闱，三题即仙作，以是擢解。</p><p>　　鬼隶</p><p>　　历城县二隶，奉邑令韩承宣命，营干他郡，岁暮方归。途遇二人，装饰亦类公役，同行话言。二人自称郡役。隶曰：&ldquo;济城快皂，相识十有八九，二君殊昧生平。&rdquo;二人云：&ldquo;实相告：我城隍鬼隶也。今将以公文投东岳。&rdquo;隶问：&ldquo;公文何事?&rdquo;答云：&ldquo;济南大劫，所报者，杀人之名数也。&rdquo;惊问其数。曰：&ldquo;亦不甚悉，约近百万。&rdquo;隶问其期，答以&ldquo;正朔&rdquo;。二隶惊顾，计到郡正值岁除，恐罹于难;迟留恐贻遣责。鬼曰：&ldquo;违误限期罪小，入遭劫数祸大。宜他避，姑勿归。&rdquo;隶从之。未几，北兵大至，屠济南，扛尸百万。二人亡匿得免。</p><p>　　王十</p><p>　　高苑民王十，负盐于博兴，夜为二人所获。意为土商之逻卒也，舍盐欲遁;足苦不前，遂被缚。哀之。二人曰：&ldquo;我非盐肆中人，乃鬼卒也。&rdquo;十惧，乞一至家，别妻子。不许，曰：&ldquo;此去亦未便即死，不过暂役耳。&rdquo;十问：&ldquo;何事?&rdquo;曰：&ldquo;冥中新阎王到任，见奈河淤平，十八狱坑厕俱满，故捉三等人淘河：小偷、私铸、私盐;又一等人使涤厕，乐户也。&rdquo;</p><p>　　十从去，入城郭，至一官署，见阎罗在上，方稽名籍。鬼禀曰：&ldquo;捉一私贩王十至。&rdquo;阎罗视之，怒曰：&ldquo;私盐者，上漏国税，下蠹民生者也。若世之暴官奸商所指为私盐者，皆天下之良民。贫人揭锱铢之本，求升斗之息，何为私哉!&rdquo;罚二鬼市盐四斗，并十所负，代运至家。留十，授以蒺藜骨朵，令随诸鬼督河工。鬼引十去，至奈河边，见河内人夫，繦续如蚁。又视河水浑赤，臭不可闻。淘河者皆赤体持畚锸，出没其中。朽骨腐尸，盈筐负舁而出;深处则灭顶求之。惰者辄以骨朵攻背股。同监者以香绵丸如巨菽，使含口中，乃近岸。见高苑肆商，亦在其中，十独苛遇之，入河楚背，上岸敲股。商惧，常没身水中，十乃已。经三昼夜，河夫半死，河工亦竣。前二鬼仍送至家，豁然而苏。</p><p>　　先是，十负盐未归，天明，妻启户，则盐两囊置庭中，而十久不至。使人遍觅之，则死途中。舁之而归，奄有微息，不解其故。及醒，始言之。肆商亦于前日死，至是始苏。骨朵击处，皆成巨疽，浑身腐溃，臭不可近。十故诣之。望见十，犹缩首衾中，如在奈河状。一年，始愈，不复为商矣。</p><p>　　异史氏曰：&ldquo;盐之一道，朝廷之所谓私，乃不从乎公者也;官与商之所谓私，乃不从其私者也。近日齐、鲁新规，土商随在设肆，各限疆域。不惟此邑之民，不得去之彼邑;即此肆之民，不得去之彼肆。而肆中则潜设饵以钓他邑之民：其售于他邑，则廉其直;而售诸土人，则倍其价以昂之。而又设逻于道，使境内之人，皆不得逃吾网。其有境内冒他邑以来者，法不宥。彼此之相钓，而越肆假冒之愚民益多。一被逻获，则先以刀杖残其胫股，而后送诸官;官则桎梏之，是名&lsquo;私盐&rsquo;。呜呼!冤哉!漏数万之税非私，而负升斗之盐则私之;本境售诸他境非私，而本境买诸本境则私之，冤矣!律中&lsquo;盐法&rsquo;最严，而独于贫难军民，背负易食者，不之禁，今则一切不禁，而专杀此贫难军民!且夫贫难军民，妻子嗷嗷，上守法而不盗，下知耻而不倡;不得已，而揭十母而求一子。使邑尽此民，即&lsquo;夜不闭户&rsquo;可也。非天下之良民乎哉!彼肆商者，不但使之淘奈河，直当使涤狱厕耳!而官于春秋节，受其斯须之润，遂以三尺法助使杀吾良民。然则为贫民计，莫若为盗及私铸耳：盗者白昼劫人，而官若聋，铸者炉火亘天，而官若瞽，即异日淘河，尚不至如负贩者所得无几，而官刑立至也。呜呼!上无慈惠之师，而听奸商之法，日变日诡，奈何不顽民日生，而良民日死哉!&rdquo;</p><p>　　各邑肆商，旧例以若干石盐资，岁奉本县，名曰：&ldquo;食盐&rdquo;。又逢节序，具厚仪。商以事谒官，官则礼貌之，坐与语，或茶焉。送盐贩至，重惩不遑。张石宰令淄川，肆商来见，循旧规，但揖不拜。公怒曰：&ldquo;前令受汝贿，故不得不隆汝礼;我市盐而食，何物商人，敢公堂抗礼乎!&rdquo;捋裤将笞。商叩头谢过，乃释之，后肆中获二负贩者，其一逃去，其一被执到官。公问：&ldquo;贩者二人，其一焉往?&rdquo;贩者曰：&ldquo;逃去矣。&rdquo;公曰：&ldquo;汝腿病不能奔耶?&rdquo;曰：&ldquo;能奔。&rdquo;公曰：&ldquo;既被捉，必不能奔;果能，可起试奔，验汝能否。&rdquo;其人奔数步欲止。公曰：&ldquo;奔勿止!&rdquo;其人疾奔，竟出公门而去。见者皆笑。公爱民之事不一，此其闲情，邑人犹乐诵之。</p><p>　　大男</p><p>　　奚成列，成都士人也。有一妻一妾。妾何氏，小字昭容。妻早没，继娶申氏，性妒，虐遇何，且并及奚;终日哓聒，恒不聊生。奚怒，亡去;去后，何生一子大男。奚去不返，申摈何不与同炊，计日授粟。大男渐长，用不给，何纺绩佐食。大男见塾中诸儿吟诵，亦欲读。母以其太稚，姑送诣读。大男慧，所读倍诸儿。师奇之，愿不索束脩。何乃使从师，薄相酬。积二三年，经书全通。</p><p>　　一日归，谓母曰：&ldquo;塾中五六人，皆从父乞钱买饼，我何独无?&rdquo;母曰：&ldquo;待汝长，告汝知。&rdquo;大男曰：&ldquo;今方七八岁，何时长也?&rdquo;母曰：&ldquo;汝往塾，路经关帝庙，当拜之，祐汝速长。&rdquo;大男信之，每过必入拜。母知之，问曰：&ldquo;汝所祝何词?&rdquo;笑云：&ldquo;但祝明年便使我十六七岁。&rdquo;母笑之。然大男学与躯长并速：至十岁，便如十三四岁者;其所为文竟成章。一日，谓母曰：&ldquo;昔谓我壮大，当告父处，今可矣。&rdquo;母曰：&ldquo;尚未，尚未。&rdquo;又年余，居然成人，研诘益频，母乃缅述之。大男悲不自胜，欲往寻父。母曰：&ldquo;儿太幼，汝父存亡未知，何遽可寻?&rdquo;大男无言而去，至午不归。往塾问师，则辰餐未复。母大惊，出资佣役，到处冥搜，杳无踪迹。</p><p>　　大男出门，循途奔去，茫然不知何往。适遇一人将如夔州，言姓钱。大男丐食相从。钱病其缓，为赁代步，资斧耗竭。至夔，同食，钱阴投毒食中，大男瞑不觉。钱载至大刹，托为己子，偶病绝资，卖诸僧。僧见其丰姿秀异，争购之。钱得金竟去。僧饮之，略醒。长老知而诣视，奇其相，研诘，始得颠末。甚怜之，赠资使去。有泸州蒋秀才，下第归，途中问得故，嘉其孝，携与同行。至泸，主其家。月余，遍加谘访。或言闽商有奚姓者，乃辞蒋，欲之闽。蒋赠以衣履，里党皆敛资助之。途遇二布客，欲往福清，邀与同侣。行数程，客窥囊金，引至空所，挚其手足，解夺而去。适有永福陈翁过其地，脱其缚，载归其家。翁豪富，诸路商贾，多出其门，翁嘱南北客代访奚耗。留大男伴诸儿读。大男遂住翁家，不复游。然去家愈远，音梗矣。</p><p>　　何昭容孤居三四年，申氏减其费，抑勒令嫁。何志不摇。申强卖于重庆贾，贾劫取而去。至夜以刀自劙。贾不敢逼，俟创瘥，又转鬻于盐亭贾。至盐亭，自刺心头，洞见脏腑。贾大惧，敷以药，创平，求为尼。贾曰：&ldquo;我有商侣，身无淫具，每欲得一人主缝纫。此与作尼无异，亦可少偿吾值。&rdquo;何诺。贾舆送去。入门，主人趋出，则奚生也。盖奚已弃懦为商，贾以其无妇，故赠之也。相见悲骇，各述苦况，始知有儿寻父未归。奚乃嘱诸客旅，侦察大男。而昭容遂以妾为妻矣。</p><p>　　然自历艰苦，疴痛多疾，不能操作，劝奚纳妾。奚鉴前祸，不从所请。何曰：&ldquo;妾如争床第者，数年来固已从人生子，尚得与君有今日耶?且人加我者，隐痛在心，岂及诸身而自蹈之?&rdquo;奚乃嘱客侣，为买三十余老妾。逾半年，客果为买妾归，入门，则妻申氏。各相骇异。先是，申独居年余，兄苞劝令再适。申从之，惟田产为子侄所阻，不得售。鬻诸所有，积数百金，携归兄家。有保宁贾，闻其富有奁资，以多金啖苞，赚娶之。而贾老废不能人。申怨兄，不安于室，悬梁投井，不堪其扰。贾怒，搜括其资，将卖作妾。闻者皆嫌其老。贾将适夔，乃载与俱去。遇奚同肆，适中其意，遂货之而去。既见奚，惭惧不出一语。奚问同肆商，略知梗概，因曰：&ldquo;使遇健男，则在保宁，无再见之期，此亦数也。然今日我买妾，非娶妻，可先拜昭容，修嫡庶礼。&rdquo;申耻之。奚曰：&ldquo;昔日汝作嫡，何如哉!&rdquo;何劝止之。奚不可，操杖临逼，申不得已，拜之。然终不屑承奉，但操作别室，何悉优容之，亦不忍课其勤惰。奚每与昭容谈宴，辄使役使其侧;何更代以婢，不听前。</p><p>　　会陈公嗣宗宰盐亭。奚与里人有小争，里人以逼妻作妾揭讼奚。公不准理，叱逐之。奚喜，方与何窃颂公德。一漏既尽，僮呼叩扉，入报曰：&ldquo;邑令公至。&rdquo;奚骇极，急觅衣履，则公已至寝门;益骇，不知所为。何审之，急出曰：&ldquo;是吾儿也!&rdquo;遂哭。公乃伏地悲咽。盖大男从陈公姓，业为官矣。初、公至自都，迂道过故里，始知两母皆醮，伏膺哀痛。族人知大男已贵，反其田庐。公留仆营造，冀父复还。既而授任盐亭，又欲弃官寻父，陈翁苦劝止之。会有卜者，使筮焉。卜者曰：&ldquo;小者居大，少者为长;求雄得雌，求一得两，为官吉。&rdquo;公乃之任。为不得亲，居官不茹荤酒。是日，得里人状，睹奚姓名，疑之。阴遣内使细访，果父。乘夜微行而出。见母，益信卜者之神。临去，嘱勿播，出金二百，启父办装归里。</p><p>　　父抵家，门户一新，广畜仆马，居然大家矣。申见大男贵盛，益自敛。兄苞不愤，讼官，为妹争嫡。官廉得其情，怒曰：&ldquo;贪资劝嫁，已更二夫，尚何颜争昔年嫡庶耶!&rdquo;重笞苞。由此名分益定。而申妹何，何姊之。衣服饮食，悉不自私。申初惧其复仇，今益愧悔。奚亦忘其旧恶，俾内外皆呼以太母，但诰命不及耳。</p><p>　　异史氏曰：&ldquo;颠倒众生，不可思议，何造物之巧也!奚生不能自立于妻妾之间，一碌碌庸人耳。苟非孝子贤母，乌能有此奇合，坐享富贵以终身哉!&rdquo;</p><p>　　韦公子</p><p>　　韦公子，咸阳世家。放纵好淫，婢妇有色，无不私者。尝载金数千，欲尽觅天下名妓，凡繁丽之区，无不至。其不甚佳者信宿即去，当意，则作百日留，叔亦名宦，休致归，怒其行，延明师置别业，使与诸公子键户读。公子夜伺师寝，逾垣归，迟明而返。一夜，失足折肱，师始知之。告公，公益施夏楚，俾不能起而始药之。及愈，公与之约：能读倍诸弟，文字佳，出勿禁;若私逸，挞如前。然公子最慧，读常过程。数年，中乡榜。欲自败约，公钳制之。赴都，以老仆从，授日记籍，使志其言动。故数年无过行。后成进士，公乃稍弛其禁。</p><p>　　公子或将有作，惟恐公闻，入曲巷中，辄托姓魏。一日过西安，见优僮罗惠卿，年十六七，秀丽如好女，悦之。夜留缱绻，赠贻丰隆。闻其新娶妇尤韵妙，私示意惠卿。惠卿无难色，夜果携妇至，三人共一榻。留数日，眷爱臻至。谋与俱归。问其家口，答云：&lsquo;母早丧，父存。某原非罗姓。母少服役于咸阳韦氏，卖至罗家，四月即生余。倘得从公子去，亦可察其音耗。&rdquo;公子惊问母姓，答曰：&ldquo;姓吕。&rdquo;生骇极，汗下浃体，盖其母即生家婢也。生无言。时天已明，厚赠之，劝令改业。伪托他适，约归时召致之，遂别去。</p><p>　　后令苏州，有乐伎沈韦娘，雅丽绝伦，爱留与狎。戏曰：&ldquo;卿小字取&lsquo;春风一曲杜韦娘&rsquo;耶?&rdquo;答曰：&ldquo;非也。妾母十七为名妓，有咸阳公子与公同姓，留三月，订盟婚娶。公子去，八月生妾，因名韦，实妾姓也。公子临别时，赠黄金鸳鸯，今尚在。一去竟无音耗，妾母以是愤悒死。妾三岁，受抚于沈媪，故从其姓。&rdquo;公子闻言，愧恨无以自容。默移时，顿生一策。忽起挑灯，唤韦娘饮，暗置鸩毒杯中。韦娘才下咽，溃乱呻嘶。众集视，则已毙矣。呼优人至，付以尸，重赂之。而韦娘所与交好者尽势家，闻之皆不平，贿激优人，讼于上官。生惧，泻橐弥缝，卒以浮躁免官。</p><p>　　归家，年才三十八，颇悔前行。而妻妾五六人，皆无子。欲继公孙;公以门无内行，恐儿染习气，虽许过嗣，必待其老而后归之。公子愤欲招惠卿，家人皆以为不可，乃止。又数年，忽病，辄挝心曰：&ldquo;淫婢宿妓者，非人也!&rdquo;公闻而叹曰：&ldquo;是殆将死矣!&rdquo;乃以次子之子，送诣其家，使定省之。月余果死。</p><p>　　异史氏曰：&ldquo;盗婢私娼，其流弊殆不可问。然以己之骨血，而谓他人父，亦已羞矣。乃鬼神又侮弄之，诱使自食便液。尚不自剖其心，自断其首，而徒流汗投鸩，非人头而畜鸣者耶!虽然，风流公子所生子女，即在风尘中，亦皆擅场。&rdquo;</p><p>　　石清虚</p><p>　　邢云飞，顺天人。好石，见佳不惜重直。偶渔于河，有物挂网，沉而取之，则石径尺，四面玲珑，峰峦叠秀。喜极，如获异珍。既归，雕紫檀为座，供诸案头。每值天欲雨，则孔孔生云，遥望如塞新絮。</p><p>　　有势豪某，踵门求观。既见，举付健仆，策马径去。邢无奈，顿足悲愤而已。仆负石至河滨，息肩桥上，忽失手堕诸河。豪怒，鞭仆。即出金雇善泅者，百计冥搜，竟不可见。乃悬金署约而去。由是寻石者日盈于河，迄无获者。后邢至落石处，临流於邑，但见河水清澈，则石固在水中。邢大喜，解衣入水，抱之而出。携归，不敢设诸厅所，洁治内室供之。一日，有老叟款门而请，邢托言石失已久。叟笑曰：&ldquo;客舍非耶?&rdquo;邢便请入舍，以实其无，及入，则石果陈几上。愕不能言。叟抚石曰：&ldquo;此吾家故物，失去已久，今固在此耶。既见之，请即赐还。&rdquo;邢窘甚，遂与争作石主。叟曰：&ldquo;既汝家物，有何验证?&rdquo;邢不能答。叟曰：&ldquo;仆则故识之。前后九十二窍，孔中五字云：&lsquo;清虚天石供。&rsquo;&rdquo;邢审视，孔中果有小字，细如粟米，竭目力才可辨认;又数其窍，果如所言。邢无以对，但执不与。叟笑曰：&ldquo;谁家物，而凭君作主耶!&rdquo;拱手而出。邢送至门外;既还，已失石所在。邢急追叟，则叟缓步未远。奔牵其袂而哀之。叟曰：&ldquo;奇哉!经尺之石，岂可以手握袂藏者耶?&rdquo;邢知其神，强曳之归，长跽请之。叟乃曰：&ldquo;石果君家者耶、仆家者耶?&rdquo;答曰：&ldquo;诚属君家，但求割爱耳。&rdquo;叟曰：&ldquo;既然，石固在是。&rdquo;入室，则石已在故处。叟曰：&ldquo;天下之宝，当与爱惜之人。此石，能自择主，仆亦喜之。然彼急于自见，其出也早，则魔劫未除。实将携去，待三年后始以奉赠。既欲留之，当减三年寿数，乃可与君相终始。君愿之乎?&rdquo;曰：&ldquo;愿。&rdquo;叟乃以两指捏一窍，窍软如泥，随手而闭。闭三窍，已，曰：&ldquo;石上窍数，即君寿也。&rdquo;作别欲去。邢苦留之，辞甚坚;问其姓字，亦不言，遂去。</p><p>　　积年余，邢以故他出，夜有贼入室，诸无所失，惟窃石而去。邢归，悼丧欲死。访察购求，全无踪迹。积有数年，偶入报国寺，见卖石者，则故物也，将便认取。卖者不服，因负石至官。官问曰：&ldquo;何所质验?&rdquo;卖石者能言窍数。邢问其他，则茫然矣。邢乃言窍中五字及三指痕，理遂得伸。官欲杖责卖石者，卖石者自言以二十金买诸市，遂释之。</p><p>　　邢得石归，裹以锦，藏椟中，时出一赏，先焚异香而后出之。有尚书某，购以百金，邢曰：&ldquo;虽万金不易也。&rdquo;尚书怒，阴以他事中伤之。邢被收，典质田产。尚书托他人风示其子。子告邢，邢愿以死殉石。妻窃与子谋，献石尚书家。邢出狱始知，骂妻殴子，屡欲自经，家人觉救，得不死。夜梦一丈夫来，自言：&ldquo;石清虚。&rdquo;戒邢勿戚：&ldquo;特与君年余别耳。明年八月二十日，昧爽时，可诣海岱门，以两贯相赎。&rdquo;邢得梦，喜，谨志其日。其石在尚书家，更无出云之异，久亦不甚贵重之。明年，尚书以罪削职，寻死，邢如期至海岱门，则其家人窃石出售，因以两贯市归。</p><p>　　后邢至八十九岁，自治葬具，又嘱子，必以石殉，及卒，子遵遗教，瘗石墓中。半年许，贼发墓，劫石去。子知之，莫可追诘。越二三日，同仆在道，忽见两人奔踬汗流，望空投拜，曰：&ldquo;邢先生，勿相逼!我二人将石去，不过卖四两银耳。&rdquo;遂絷送到官，一讯即伏。问石，则鬻宫氏。取石至，官爱玩，欲得之，命寄诸库。吏举石，石忽堕地，碎为数十余片。皆失色。官乃重械两盗论死。邢子拾碎石出，仍瘗墓中。</p><p>　　异史氏曰：&ldquo;物之尤者祸之府。至欲以身殉石，亦痴甚矣!而卒之石与人相终始，谁谓石无情哉?古语云：&lsquo;士为知己者死。&rsquo;非过也!石犹如此，何况于人!&rdquo;</p><p>　　曾友于</p><p>　　曾翁，昆阳故家也。翁初死未殓，两眶中泪出如沈，有子六，莫解所以。次子悌，字友于，邑名士，以为不祥，戒诸兄弟各自惕，勿贻痛于先人;而兄弟半迂笑之。</p><p>　　先是，翁嫡配生长子成，至七八岁，母子为强寇掳去。娶继室，生三子：曰孝，曰忠，曰信。妾生三子：曰悌，曰仁，曰义。孝以悌等出身贱，鄙不齿，因连结忠、信为党。即与客饮，悌等过堂下，亦傲不为礼。仁、义皆忿，与友于谋，欲相仇。友于百词宽譬，不从所谋;而仁、义年最少，因兄言亦遂止。</p><p>　　孝有女，适邑周氏，病死。纠悌等往挞其姑，悌不从。孝愤然，令忠、信合族中无赖子，往捉周妻，搒掠无算，抛粟毁器，盎盂无存。周告官。官怒，拘孝等囚系之，将行申黜。友于惧，见宰自投。友于品行，素为宰重，诸兄弟以是得无苦。友于乃诣周所负荆，周亦器重友于，讼遂止。</p><p>　　孝归，终不德友于。无何，友于母张夫人卒，孝等不为服，宴饮如故。仁、义益忿。友于言曰：&ldquo;此彼之无礼，于我何损焉。&rdquo;及葬，把持墓门，不使合厝。友于乃瘗母隧道中。未几，孝妻亡，友于招仁、义同往奔丧。二人曰：&ldquo;&lsquo;期&rsquo;且不论，&lsquo;功&rsquo;于何有!&rdquo;再劝之，哄然散去。友于乃自往，临哭尽哀。隔墙闻仁、义鼓且吹，孝怒，纠诸弟往殴之。友于操杖先从。入其家，仁觉先逃。兴方逾垣，友于自后击仆之。孝等拳杖交加，殴不止。友于横身障阻之。孝怒，让友于。友于曰：&ldquo;责之者，以其无礼也，然罪固不至死。我不怙弟恶，亦不助兄暴。如怒不解，身代之。&rdquo;孝遂反杖挞友于，忠、信亦相助殴兄，声震里党，群集劝解，乃散去。友于即扶杖诣兄请罪。孝逐去之，不令居丧次。而义创甚，不复食饮。仁代具词讼官，诉其不为庶母行服。官签拘孝、忠、信，而令友于陈状。友于以面目损伤，不能诣署，但作词禀白，哀求寝息，宰遂消案。义亦寻愈。由是仇怨益深。仁、义皆幼弱，辄被敲楚。怨友于曰：&ldquo;人皆有兄弟，我独无!&rdquo;友于曰：&ldquo;此两语，我宜言之，两弟何云!&rdquo;因苦劝之，卒不听。友于遂扃户，携妻子借寓他所，离家五十余里，冀不相闻。</p><p>　　友于在家虽不助弟，而孝等尚稍有顾忌;既去，诸兄一不当，辄叫骂其门，辱侵母讳。仁、义度不能抗，惟杜门思乘间刺杀之，行则怀刀。</p><p>　　一日，寇所掠长兄成，忽携妇亡归。诸兄弟以家久析，聚谋三日，竟无处可以置之。仁、义窃喜，招去共养之。往告友于。友于喜，归，共出田宅居成。诸兄怒其市惠，登门窘辱。而成久在寇中，习于威猛，大怒曰：&ldquo;我归，更无人肯置一屋;幸三弟念手足，又罪责之。是欲逐我耶!&rdquo;以石投孝，孝仆。仁、义各以杖出，捉忠、信，挞无数。成乃讼宰，宰又使人请教友于。友于诣宰，俯首不言，但有流涕。宰问之，曰：&ldquo;惟求公断。&rdquo;宰乃判孝等各出田产归成，使七分相准。自此仁、义与成倍加爱敬，谈及葬母事，因并泣下。成恚曰：&ldquo;如此不仁，真禽兽也!&rdquo;遂欲启圹，更为改葬。仁奔告友于，友于急归谏止。成不听，刻期发墓，作斋于茔。以刀削树，谓诸弟曰：&ldquo;所不衰麻相从者，有如此树!&rdquo;众唯唯。于是一门皆哭临，安厝尽礼。自此兄弟相安。</p><p>　　而成性刚烈，辄批挞诸弟，于孝尤甚。惟重友于，虽盛怒，友于至，一言即解。孝有所行，成辄不平之，故孝无一日不至友于所，潜对友于诟诅。友于婉谏，卒不纳。友于不堪其扰，又迁居三泊，去家益远，音迹遂疏。又二年，诸弟皆畏成，久亦相习。</p><p>　　而孝年四十六，生五子：长继业，三继德，嫡出;次继功，四继绩，庶出;又婢生继祖。皆成立。效父旧行，各为党，日相竞，孝亦不能呵止。惟祖无兄弟，年又最幼，诸兄皆得而诟厉之。岳家近三泊，会诣岳，迂道诣叔。入门，见叔家两兄一弟，弦诵怡怡，乐之，久居不言归。叔促之，哀求寄居。叔曰：&ldquo;汝父母皆不知，我岂惜瓯饭瓢饮乎!&rdquo;乃归。过数月，夫妻往寿岳母，告父曰：&ldquo;儿此行不归矣。&rdquo;父诘之，因吐微隐。父虑与叔有夙隙，计难久居。祖曰：&ldquo;父虑过矣。二叔，圣贤也。&rdquo;遂去，携妻之三泊。友于除舍居之，以齿儿行，使执卷从长子继善。祖最慧，寄籍三泊年余，入云南郡庠。与善闭户研读，祖又讽诵最苦。友于甚爱之。</p><p>　　自祖居三泊，家中兄弟益不相能。一日，微反唇，业诟辱庶母。功怒，刺杀业。官收功，重械之，数日死狱中。业妻冯氏，犹日以骂代哭。功妻刘闻之，怒曰：&ldquo;汝家男子死，谁家男子活耶!&rdquo;操刀入，击杀冯，自投井死。冯父大立，悼女死惨，率诸子弟，藏兵衣底，往捉孝妾，裸挞道上以辱之。成怒曰：&ldquo;我家死人如麻，冯氏何得复尔!&rdquo;吼奔而出。诸曾从之，诸冯尽靡。成首捉大立，割其两耳。其子护救，继、绩以铁杖横击，折其两股。诸冯各被夷伤，哄然尽散。惟冯子犹卧道周。成夹之以肘，置诸冯村而还。遂呼绩诣官自首。冯状亦至。于是诸曾被收。</p><p>　　惟忠亡去，至三泊，徘徊门外。适友于率一子一侄乡试归，见忠，惊曰：&ldquo;弟何来?&rdquo;忠未语先泪，长跪道左。友于握手拽入，诘得其情，大惊曰：&ldquo;似此奈何!然一门乖戾，逆知奇祸久矣;不然，我何以窜迹至此。但我离家久，与大令无声气之通，今即匐伏而往，徒取辱耳。但得冯父子伤重不死，吾三人中幸有捷者，则此祸或可少解。&rdquo;乃留之，昼与同餐，夜与共寝。忠颇感愧。居十余日，见其叔侄如父子，兄弟如同胞，凄然下泪曰：&ldquo;今始知从前非人也。&rdquo;友于喜其悔悟，相对酸恻。俄报友于父子同科，祖亦副榜，大喜。不赴鹿鸣，先归展墓。明季科甲最重，诸冯皆为敛息。友于乃托亲友赂以金粟，资其医药，讼乃息。举家泣感友于，求其复归。友于乃与兄弟焚香约誓，俾各涤虑自新，遂移家还。</p><p>　　祖从叔不愿归其家。孝乃谓友于曰：&ldquo;我不德，不应有亢宗之子;弟又善教，俾姑为汝子。有寸进时，可赐还也。&rdquo;友于从之。又三年，祖果举于乡。使移家，夫妻皆痛哭而去。不数日，祖有子方三岁，亡归友于家，藏伯继善室，不肯返。捉去辄逃。孝乃令祖异居，与友于邻。祖开户通叔家。两间定省如一焉。时成渐老，家事皆取决于友于。从此门庭雍穆，称孝友焉。</p><p>　　异史氏曰：&ldquo;天下惟禽兽止知母而不知父，奈何诗书之家，往往蹈之也!夫门内之行，其渐渍子孙者，直入骨髓。古云：其父盗，子必行劫，其流弊然也。孝虽不仁，其报亦惨，而卒能自知乏德，托子于弟，宜其有操心虑患之子也。若论果报，犹迂也。&rdquo;</p><p>　　嘉平公子</p><p>　　嘉平某公子，风仪秀美。年十七八，入郡赴童子试。偶过许娼之门，内有二八丽人，因目注之。女微笑点首，公子近就与语。女问：&ldquo;寓居何处?&rdquo;具告之，问：&ldquo;寓中有人否?&rdquo;曰：&ldquo;无。&rdquo;女云：&ldquo;妾晚间奉访，勿使人知。&rdquo;公子归，及暮，屏去僮仆。女果至，自言：&ldquo;小字温姬。&rdquo;且云：&ldquo;妾慕公子风流，故背媪而来。区区之意，愿奉终身。&rdquo;公子亦喜。自此三两夜辄一至。一夕，冒雨来，入门解去湿衣，罥诸椸上，又脱足上小靴，求公子代去泥涂。遂上床以被自覆。公子视其靴，乃五文新锦，沾濡殆尽，惜之。女曰：&ldquo;妾非敢以贱物相役，欲使公子知妾之痴于情也。&rdquo;听窗外雨声不止，遂吟曰：&ldquo;凄风冷雨满江城。&rdquo;求公子续之。公子辞以不解。女曰：&ldquo;公子如此一人，何乃不知风雅!使妾清兴消矣!&rdquo;因劝肄习，公子诺之。往来既频，仆辈皆知。公子姊夫宋氏，亦世家子，闻之，窃求公子一见温姬。公子言之，女必不可。宋隐身仆舍，伺女至，伏窗窥之，颠倒欲狂。急排闼，女起，逾垣而去。宋向往甚殷，乃修贽见许媪，指名求之。媪曰：&ldquo;果有温姬，但死已久。&rdquo;宋愕然退，告公子，公子始知为鬼。至夜，因以宋言告女，女曰：&ldquo;诚然。顾君欲得美女子，妾欲得美丈夫。各遂所愿足矣，人鬼何论焉?&rdquo;公子以为然。试毕而归，女亦从之。他人不见，惟公子见之。至家寄诸斋中。公子独宿不归，父母疑之。女归宁，始隐以告母，母大惊，戒公子绝之，公子不能听。父母深以为忧，百术驱之不能去。一日，公子有谕仆帖，置案上，中多错谬：&ldquo;椒&rdquo;讹&ldquo;菽&rdquo;，&ldquo;姜&rdquo;讹&ldquo;江&rdquo;，&ldquo;可恨&rdquo;讹&ldquo;可浪&rdquo;。女见之，书其后：&ldquo;何事&lsquo;可浪&rsquo;?&lsquo;花菽生江。&rsquo;有婿如此，不如为娼!&rdquo;遂告公子曰：&ldquo;妾初以公子世家文人，故蒙羞自荐。不图虚有其表!以貌取人，毋乃为天下笑乎!&rdquo;言已而没。公子虽愧恨，犹不知所题，折帖示仆。闻者传为笑谈。</p><p>　　异史氏曰：&ldquo;温姬可儿!翩翩公子，何乃苛其中之所有哉!遂至悔不如娼，则妻妾羞泣矣。顾百计遣之不去，而见帖浩然，则&lsquo;花菽生江&rsquo;，何殊于杜甫之&rsquo;子章髑髅&rsquo;哉!&rdquo;</p><p>　　&ldquo;耳录&rdquo;云：&ldquo;道旁设浆者，榜云：&ldquo;施&lsquo;恭&rsquo;结缘。&rdquo;亦可一笑。有故家子，既贫，榜于门曰：&ldquo;卖古淫器。&rdquo;讹磘为淫云：&ldquo;有要宣淫、定淫者，大小皆有，入内看物论价。&rdquo;崔卢之子孙如此甚众，何独&ldquo;花菽生江&rdquo;哉!</p><p>　　某甲</p><p>　　某甲私其仆妇，因杀仆纳妇，生二子一女。阅十九年，巨寇破城，劫掠一空。一少年贼，持刀入甲家。甲视之，酷类死仆。自叹曰：&ldquo;吾今休矣!&rdquo;倾囊赎命。迄不顾，亦不一言，但搜人而杀，共杀一家二十七口而去。甲头未断，寇去少苏，犹能言之。三日寻毙。呜呼!果报不爽，可畏也哉!</p><p>　　大蝎</p><p>　　明彭将军宏，征寇入蜀。至深山中，有大禅院，云已百年无僧。询之土人，则曰：&ldquo;寺中有妖，入者辄死。&rdquo;彭恐伏寇，率兵斩茅而入。前殿中，有皂雕夺门飞去;中殿无异;又进之，则佛阁，周视亦无所见，但入者皆头痛不能禁。彭亲入，亦然。少顷，有大蝎如琵琶，自板上蠢蠢而下，一军惊走，彭遂火其寺。</p><p>　　外国人</p><p>　　己巳秋，岭南从外洋飘一巨艘来。上有十一人，衣鸟羽，文采璀璨。自言曰：&ldquo;吕宋国人。遇风覆舟，数十人皆死;惟十一人附巨木，飘至大岛得免。凡五年，日攫鸟虫而食;夜伏石洞中，织羽为帆。忽又飘一舟至，橹帆皆无，盖亦海中碎于风者，于是附之将返。又被大风引至澳门。&rdquo;巡抚题疏，送之还国。</p><p>　　拆楼人</p><p>　　何冏卿，平阴人。初令秦中，一卖油者有薄罪，其言戆，何怒，杖杀之。后仕至铨司，家资富饶。建一楼，上梁日，亲宾称觞为贺。忽见卖油者入，阴自骇疑。俄报妾生子，愀然曰：&ldquo;楼工未成，拆楼人已至矣!&rdquo;人谓其戏，而不知其实有所见也。后子既长，最顽，荡其家。佣为人役，每得钱数文，辄买香油食之。</p><p>　　异史氏曰：&ldquo;常见富贵家数第连亘，死后，再过已墟。此必有拆楼人降生其家也。身居人上，乌可不早自惕哉!&rdquo;</p><p>　　牛犊</p><p>　　楚中一农人赴市归，暂休于途。有术人后至，止与倾谈。忽瞻农人曰：&ldquo;子气色不祥，三日内当退财，受官刑。&rdquo;农人曰：&ldquo;某官税已完，生平不解争斗，刑何从至?&rdquo;术人曰：&ldquo;仆亦不知。但气色如此，不可不慎之也!&rdquo;农人颇不深信，拱别而归。次日，牧犊于野，有驿马过，犊望见，误以为虎，直前触之，马毙。役报农人至官，官薄惩之，使偿其马。盖水牛见虎必斗，故贩牛者露宿，辄以牛自卫;遥见马过，急驱避之，恐其误也。</p><p>　　蚰蜓</p><p>　　学使朱矞三家门限下有蚰蜒，长数尺。每遇风雨即出，盘旋地上如白练。按蚰蜒形若蜈蚣，昼不能见，夜则出，闻腥辄集。或云：蜈蚣无目而多贪也。</p><p>　　男妾</p><p>　　一官绅在扬州买妾，连相数家，悉不当意。惟一媪寄居卖女，女十四五，丰姿姣好，又善诸艺。大悦，以重价购之。至夜，入衾，肤腻如脂。喜扪私处，则男子也。骇极，方致穷诘。盖买好僮，加意修饰，设局以骗人耳。黎明，遣家人寻媪，则已遁去无踪。中心懊丧，进退莫决。适浙中同年某来访，因为告诉。某便索观，一见大悦，以原价赎之而去。</p><p>　　异史氏曰：&ldquo;苟遇知音，即与以南威不易。何事无知婆子，多作一伪境哉!&rdquo;</p><p>　　黑鬼</p><p>　　胶州李总镇，买二黑鬼，其黑如漆。足革粗厚，立刃为途，往来其上，毫无所损，总镇配以娼，生子而白，僚仆戏之，谓非其种。黑鬼亦疑，因杀其子，检骨尽黑，始悔焉。公每令两鬼对舞，神情亦可观也。</p><p>　　衢州三怪</p><p>　　张握仲从戎衢州，言：&ldquo;衢州夜静时，人莫敢独行。钟楼上有鬼，头上一角，象貌狞恶，闻人行声即下。人驰而奔，鬼亦遂去。然见之辄病，且多死者。又城中一塘，夜出白布一匹，如匹练横地。过者拾之，即卷入水。又有鸭鬼，夜既静，塘边并寂无一物，若闻鸭声，人即病。&rdquo;</p>"}