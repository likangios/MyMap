{"id":"100571","title":"卷六","content":"<p>　　潞令</p><p>　　宋国英，东平人，以教习授潞城令。贪暴不仁，催科尤酷，毙杖下者，狼藉于庭。余乡徐白山适过之，见其横，讽曰：&ldquo;为民父母，威焰固至此乎?&rdquo;宋洋洋作得意之词曰：&ldquo;喏!不敢!官虽小，莅任百日，诛五十八人矣。&rdquo;后半年，方据案视事，忽瞪目而起，手足挠乱，似与人撑拒状，自言曰&ldquo;我罪当死!我罪当死!&rdquo;扶入署中，逾时寻卒。呜呼!幸阴曹兼摄阳政，不然，颠越货多，则&ldquo;卓异&rdquo;声起矣，流毒安穷哉!</p><p>　　异史氏曰：&ldquo;潞子故区，其人魂魄毅，故其为鬼雄。今有一官握篆于上，必有一二鄙流，风承而痔舐之。其方盛也，则竭攫未尽之膏脂，为之具锦屏;其将败也，则驱诛未尽之肢体，为之乞保留。官无贪廉，每莅一任，必有此两事。赫赫者一日未去，则蚩蚩者不敢不从。积习相传，沿为成规，其亦取笑于潞城之鬼也已!&rdquo;</p><p>　　马介甫</p><p>　　杨万石，大名诸生也，生平有&ldquo;季常之惧&rdquo;。妻尹氏，奇悍，少迕之，辄以鞭挞从事。杨父年六十余而鳏，尹以齿奴隶数。杨与弟万钟常窃饵翁，不敢令妇知。然衣败絮，恐贻讪笑，不令见客。万石四十无子，纳妾王，旦夕不敢通一语。兄弟候试郡中，见一少年，容服都雅。与语，悦之，询其姓字，自云：&ldquo;介甫，马姓。&rdquo;由此交日密，焚香为昆季之盟。既别，约半载，马忽携僮仆过杨。值杨翁在门外曝阳扪虱，疑为佣仆，通姓氏使达主人，翁披絮去。或告曰：&ldquo;此即其翁也。&rdquo;马方惊讶，杨兄弟岸帻出迎。登堂一揖，便请朝父，万石辞以偶恙。促坐笑语，不觉向夕，万石屡言具食，而终不见至。兄弟迭互出入，始有瘦奴持壶酒来，俄顷饮尽。坐伺良久，万石频起催呼，额颊间热汗蒸腾。俄瘦奴以馔具出，脱粟失饪，殊不甘旨。食已，万石草草硬去。万钟袱被来伴客寝，马责之曰：&ldquo;曩以伯仲高义，遂同盟好。今老父实不温饱，行道者羞之!&rdquo;万钟泫然曰：&ldquo;在心之情，卒难申致。家门不吉，蹇遭悍嫂，尊长细弱，横被催残。非沥血之好，此丑不敢扬也。&rdquo;马骇叹移时，曰：&ldquo;我初欲早旦而行，今得此异闻，不可不一目见之。请假闲舍，就便自炊。&rdquo;万钟从其教，即除室为马安顿。夜深窃馈蔬稻，惟恐妇知。马会其意，力却之，且请杨翁与同食寝。自诣城肆，市布帛，为易袍裤，父子兄弟皆感泣。万钟有子喜儿，方七岁，夜从翁眠。马抚之曰：&ldquo;此儿福寿，过于其父，但少年孤苦耳。&rdquo;妇闻老翁安饱，大怒，辄骂，谓马强预人家事。初恶声尚在闺闼，渐近马居，以示瑟歌之意。杨兄弟汗体徘徊，不能制止;而马若弗闻也者。妾王，体妊五月，妇始知之，褫衣惨掠。已，乃唤万石跪受巾帼，操鞭逐出。值马在外，惭懅不前，又追逼之，始出。妇亦随出，叉手顿足，观者填溢。马指妇叱曰：&ldquo;去，去!&rdquo;妇即反奔，若被鬼逐，裤履俱脱，足缠萦绕于道上，徒跣而归，面色灰死。少定，婢进袜履，着已，噭啕大哭。家无敢问者。马曳万石为解巾帼，万石耸身定息，如恐脱落，马强脱之，而坐立不宁，犹惧以私脱加罪。探妇哭已，乃敢入，趑趄而前。妇殊不发一语，遽起，入房自寝。万石意始舒，与弟窃奇焉。家人皆以为异，相聚偶语。妇微有闻，益羞怒，遍挞奴婢。呼妾，妾创剧不能起。妇以为伪，就榻扌旁之，崩注堕胎。万石于无人处，对马哀啼，马慰解之。呼僮具牢馔，更筹再唱，不放万石去。</p><p>　　妇在闺房，恨夫不归，方大恚忿，闻撬扉声，急呼婢，则室门已辟。有巨人入，影蔽一室，狰狞如鬼;俄又有数人入，各执利刃。妇骇绝欲号，巨人以刀刺颈曰：&ldquo;号便杀却!&rdquo;妇急以金帛赎命。巨人曰：&ldquo;我冥曹使者，不要钱，但取悍妇心耳!妇益惧，自投败颡。巨人乃以利刃画妇心而数之曰：&ldquo;如某事，谓可杀否?&rdquo;即以画。凡一切凶悍之事，责数殆尽，刀画肤革，不啻数十。末乃曰：&ldquo;妾生子，亦尔宗绪，何忍打堕?此事必不可宥!&rdquo;乃令数人反接其手，剖视悍妇心肠。妇叩头乞命，但言知悔。俄闻中门启闭，曰：&ldquo;杨万石来矣。既已悔过，姑留余生。&rdquo;纷然尽散。</p><p>　　无何，万石入，见妇赤身绷系，心头刀痕，纵横不可数。解而问之，得其故，大骇，窃疑马。明日，向马述之，马亦骇。由是妇威渐敛，经数月不敢出一恶语。马大喜，告万石曰：&ldquo;实告君，幸勿宣泄，前以小术惧之。既得好合，请暂别也。&rdquo;遂去。妇每日暮，挽留万石作侣，欢笑而承迎之。万石生平不解此乐，遽遭之，觉坐立皆无所可。妇一夜忆巨人状，瑟缩摇战。万石思媚妇意，微露其假。妇遽起，苦致穷诘。万石自觉失言，而不能悔，遂实告之。妇勃然大骂，万石惧，长跽床下。妇不顾，哀至漏三下，妇曰：&ldquo;欲得我恕，须以刀画汝心头如干数，此恨始消。&rdquo;乃起捉厨刀。万石大惧而奔，妇逐之。犬吠鸡腾，家人尽起。万钟不知何故，但以身左右翼兄。妇乃诟詈，忽见翁来，睹袍服，倍益烈怒，即就翁身条条割裂，批颊而摘翁髭。万钟见之怒，以石击妇，中颅，颠蹶而毙。万钟曰：&ldquo;我死而父兄得生，何憾!&rdquo;遂投井中，救之已死。移时妇复苏，闻万钟死，怒亦遂解。</p><p>　　既殡，弟妇恋儿，矢不嫁。妇唾骂不与食，醮去之。遗孤儿，朝夕受鞭楚，俟家人食讫，始啖以冷块。积半岁，儿尫羸，仅存气息。一日，马忽至，万石嘱家人，勿以告妇。马见翁褴缕如故，大骇;又闻万钟殒谢，顿足悲哀。儿闻马至，便来依恋，前呼马叔。马不能识，审顾始辩，惊曰：&ldquo;儿何憔悴至此!&rdquo;翁乃嗫嚅具道情事，马忿然谓万石曰：&ldquo;我曩道兄非人，果不谬。两人止此一线，杀之，将奈何?&rdquo;万石不言，惟伏首帖耳而泣。坐语数刻，妇己知之，不敢自出逐客，但呼万石入，批使绝马。含涕而出，批痕俨然。马怒之曰：&ldquo;兄不能威，独不能断&lsquo;出&rsquo;耶?殴父杀弟，安然忍之，何以为人!&rdquo;万石欠伸，似有动容。马又激之曰：&ldquo;如渠不去，理须杀;即便杀却，勿惧。仆有二三知交，都居要地，必合极力保无亏也。&rdquo;万石喏，负气疾行，奔而入。适与妇遇，叱问：&ldquo;何为?&rdquo;万石皇遽失色，以手据地曰：&ldquo;马生教余出妇。&rdquo;妇益恚，顾寻刀杖，万石惧却步。马唾之曰：&ldquo;兄真不可教也已!&rdquo;遂开箧，出刀圭药，合水授万石饮。曰：&ldquo;此丈夫再造散。所以不轻用者，以能病人故耳。今不得已，暂试之。&rdquo;饮下，少顷，万石觉忿气填胸，如烈焰冲烧，刻不容忍，直抵闺闼，叫喊雷动。妇未及诘，万石以足腾起，妇颠去数尺有咫。即复握石成拳，擂击无算。妇体几无完肤，(口哲)犹詈。万石于腰中出佩刀。妇骂曰：&ldquo;出刀子，敢杀我耶?&rdquo;万石不语，割股上肉，大如掌，掷地下。方欲再割，妇哀鸣乞恕。万石不听，又割之。家人见万石凶狂，相集，死力掖出。马迎去，捉臂相用慰劳。万石余怒未息，屡欲奔寻，马止之。少间，药力消，嗒若丧。马嘱曰：&ldquo;兄勿馁。乾纲之振，在此一举。夫人之所以惧者，非朝夕之故，其所由来者渐矣。譬之昨死而今生，须从此涤故更新。再一馁，则不可为矣。&rdquo;遣万石入探之。妇股栗心慑，倩婢扶起，将以膝行。止之，乃已。出语马生，父子交贺。马欲去，父子共挽之。马曰：&ldquo;我适有东海之行，故便道相过，还时可复会耳。&rdquo;</p><p>　　月余，妇起，宾事良人。久觉黔驴无技，渐狎，渐嘲，渐骂，居无何，旧态全作矣。翁不能堪，宵遁，至河南，隶道士籍，万石亦不敢寻。年余马至，知其状，怫然责数已，立呼儿至，置驴子上，驱策径去。由此乡人皆不齿万石。学使案临，以劣行黜名。又四五年，遭回禄，居室财物，悉为煨烬，延烧邻舍。村人执以告郡，罚鍰烦苛。于是家产渐尽，至无居庐，近村相戒，无以舍舍万石。尹氏兄弟，怒妇所为，亦绝拒之。万石既穷，质妾于贵家，偕妻南渡。至河南界，资斧已绝。妇不肯从，聒夫再嫁。适有屠而鳏者，以钱三百货去。</p><p>　　万石一身，丐食于远村近郭间。至一朱门，阍人诃拒不听前。少间，一官人出，万石伏地啜泣。官人熟视久之，略诘姓名，惊曰：&ldquo;是伯父也!何一贫至此?&rdquo;万石细审，知为喜儿，不觉大哭。从之入，见堂中金碧焕映。俄顷，父扶童子出，相对悲哽。万石始述所遭。初，马携喜儿至此，数日，即出寻杨翁来，使祖孙同居。又延师教读。十五岁入邑庠，次年领乡荐，始为完婚。乃别欲去，祖孙泣留之。马曰：&ldquo;我非人，实狐仙耳。道侣相候已久。&rdquo;遂去。孝廉言之，不觉恻楚。因念昔与庶伯母同受酷虐，倍益感伤。遂以舆马赍金赎王氏归。年余，生一子，因以为嫡。</p><p>　　尹从屠半载，狂悖犹昔。夫怒，以屠刀孔其股，穿以毛绠，悬梁上，荷肉竟出。号极声嘶，邻人始知。解缚抽绠，一抽则呼痛之声，震动四邻。以是见屠来，则骨毛皆竖。后胫创虽愈，而断芒遗肉内，终不利于行，犹夙夜服役，无敢少懈。屠既横暴，每醉归，则挞詈不情。至此，始悟昔之施于人者，亦犹是也。一日，杨夫人及伯母烧香普陀寺，近村农妇并来参谒。尹在中怅立不前，王氏故问：&ldquo;此伊谁?&rdquo;家人进白：&ldquo;张屠之妻。&rdquo;便诃使前，与太夫人稽首。王笑曰：&ldquo;此妇从屠，当不乏肉食，何羸瘠乃尔?&rdquo;尹愧恨，归欲自经，绠弱不得死。屠益恶之。岁余，屠死。途遇万石，遥望之，以膝行，泪下如麻。万石碍仆，未通一言。归告侄，欲谋珠还，侄固不肯。妇为里人所唾弃，久无所归，依群乞以食。万石犹时就尹废寺中，侄以为玷，阴教群乞窘辱之，乃绝。</p><p>　　此事余不知其究竟，后数行，乃毕公权撰成之。</p><p>　　异史氏曰：&ldquo;惧内，天下之通病也。然不意天壤之间，乃有杨郎!宁非变异?余常作妙音经之续言，谨附录以博一噱：</p><p>　　窃以天道化生万物，重赖坤成;男儿志在四方，尤须内助。同甘独苦，劳尔十月呻吟;就湿移干，苦矣三年颦笑。此顾宗祧而动念，君子所以有伉俪之求;瞻井臼而怀思，古人所以有鱼水之爱也。第阴教之旗帜日立，遂乾纲之体统无存。始而不逊之声，或大施而小报;继则如宾之敬，竟有往而无来。只缘儿女深情，遂使英雄短气。床上夜叉坐，任金刚亦须低眉;釜底毒烟生，即铁汉无能强项。秋砧之杵可掬，不捣月夜之衣;麻姑之爪能搔，轻试莲花之面。小受大走，直将代孟母投梭;妇唱夫随，翻欲起周婆制礼。婆娑跳掷，停观满道行人;嘲(口哲)鸡嘶，扑落一群娇鸟。</p><p>　　恶乎哉!呼天吁地，忽尔披发向银床;丑矣夫!转目摇头，猥欲投缳延玉颈。当是时也：地下已多碎胆，天外更有惊魂。北宫黝未必不逃，孟施舍焉能无惧?将军气同雷电，一入中庭，顿归无何有之乡;大人面若冰霜，比到寝门，遂有不可问之处。岂果脂粉之气，不势而威?胡乃肮脏之身，不寒而栗?犹可解者：魔女翘鬟来月下，何妨俯伏皈依?最冤枉者：鸠盘蓬首到人间，也要香花供养。闻怒狮之吼，则双孔撩天;听牝鸡之鸣，则五体投地。登徒子淫而忘丑，回波词怜而成嘲。设为汾阳之婿，立致尊荣，媚卿卿良有故;若赘外黄之家，不免奴役，拜仆仆将何求?彼穷鬼自觉无颜，任其斫树摧花，止求包荒于悍妇，如钱神可云有势，乃亦婴鳞犯制，不能借助于方兄。</p><p>　　岂缚游子之心，惟兹鸟道?抑消霸王之气，恃此鸿沟?然死同穴，生同衾，何尝教吟&lsquo;白首&rsquo;?而朝行云，暮行雨，辄欲独占巫山。恨煞&lsquo;池水清&rsquo;，空按红牙玉板;怜尔妾命薄，独支永夜寒更。蝉壳鹭滩，喜骊龙之方睡;犊车麈尾，恨驽马之不奔。榻上共卧之人，挞去方知为舅;床前久系之客，牵来已化为羊。需之殷者仅俄顷，毒之流者无尽藏。买笑缠头，而成自作之孽，太甲必曰难违;俯首帖耳，而受无妄之刑，李阳亦谓不可。酸风凛冽，吹残绮阁之春;酷海汪洋，淹断蓝桥之月。又或盛会忽逢，良朋即坐，斗酒藏而不设，且由房出逐客之书;故人疏而不来，遂自我广绝交之论。甚而雁影分飞，涕空沾于荆树;鸾胶再觅，变遂起于芦花。故饮酒阳城，一堂中惟有兄弟;吹竽商子，七旬余并无室家。古人为此，有隐痛矣。</p><p>　　呜呼!百年鸳偶，竟成附骨之疽;五两鹿皮，或买剥床之痛。髯如戟者如是，胆似斗者何人?固不敢于马栈下断绝祸胎，又谁能向蚕室中斩除孽本?娘子军肆其横暴，苦疗妒之无方;胭脂虎啖尽生灵，幸渡迷之有楫。天香夜爇，全澄汤镬之波;花雨晨飞，尽灭剑轮之火。极乐之境，彩翼双栖;长舌之端，青莲并蒂。拔苦恼于优婆之国，立道场于爱河之滨。咦!愿此几章贝叶文，洒为一滴杨枝水!&rdquo;</p><p>　　魁星</p><p>　　郓城张济宇，卧而未寐，忽见光明满室。惊视之，一鬼执笔立，若魁星状。急起拜叩，光亦寻灭。由此自负，以为元魁之先兆也。后竟落拓无成，家亦雕落，骨肉相继死，惟生一人存焉。彼魁星者，何以不为福而为祸也?</p><p>　　厙将军</p><p>　　厙大有，字君实，汉中洋县人，以武举隶祖述舜麾下。祖厚遇之，屡蒙拔擢，迁伪周总戎。后觉大势既去，潜以兵乘祖。祖格拒伤手，因就缚之，纳款于总督蔡。至都，梦至冥司，冥王怒其不义，命鬼以沸汤浇其足。既醒，足痛不可忍，后肿溃，指尽堕;又益之疟。辄呼曰：&ldquo;我诚负义!&rdquo;遂死。</p><p>　　异史氏曰：&ldquo;事伪朝固不足言忠;然国士庸人，因知为报，贤豪之自命宜尔也。是诚可以惕天下之人臣而怀二心者矣。&rdquo;</p><p>　　美人首</p><p>　　诸商寓居京舍，舍与邻屋相连，中隔板壁，板有松节脱处，穴如盏。忽女子探首入，挽凤髻，绝美;旋伸一臂，洁白如玉。众骇其妖，欲捉，已缩去。少顷，又至，但隔壁不见其身。奔之，则又去之。一商操刀伏壁下，俄首出，暴决之，应手而落，血溅尘土。众惊告主人，主人惧，以其首首焉。逮诸商鞫之，殊荒唐。淹系半年，迄无情词，亦未有一人送官者，乃释商，瘗女首。</p><p>　　绛妃</p><p>　　癸亥岁，余馆于毕刺史公之绰然堂。公家花木最盛，暇辄从公杖履，得恣游赏。</p><p>　　一日眺览既归，倦极思寝，解屦登床。梦二女郎被服艳丽，近请曰：&ldquo;有所奉托，敢屈移玉。&rdquo;余愕然起，问：&ldquo;谁相见召?&rdquo;曰：&ldquo;绛妃耳。&rdquo;恍惚不解所谓，遽从之去。俄睹殿阁，高接云汉，下有石阶层层而上，约尽百余级，始至颠头。见朱门洞敞。又有二三丽者，趋入通客。无何，诣一殿外，金钩碧箔，光明射眼，内一妇人降阶出，环佩锵然，状若贵嫔。方思展拜，妇便先言：&ldquo;敬屈先生，理须首射。&rdquo;呼左右以毯贴地，若将行礼。余惶然无以为地，启曰：&ldquo;草莽微贱，得辱宠召，已有余荣。况分敢庭抗礼，益臣之罪，折臣之福!&rdquo;妃命撤毯设宴，对宴相向。酒数行，余辞曰：&ldquo;臣饮少辄醉，惧有愆仪。教命云何?幸释疑虑。&rdquo;妃不言，但以巨杯促饮。余屡请命，乃言：&ldquo;妾，花神也。合家细弱，依栖于此，屡被封家女子横见摧残。今欲背城借一，烦君属檄草耳。&rdquo;余惶然起奏：&ldquo;臣学陋不文，恐负重托;但承宠命，敢不竭肝膈之愚。&rdquo;妃喜，即殿上赐笔札。诸姬者拭案拂坐，磨墨濡毫。又一垂髫人，折纸为范，置腕下。略写一两句，便二三辈叠背相窥。余素迟钝，此时觉文思若涌。少间稿脱，争持去，启呈绛妃。妃展阅一过，颇谓不疵，遂复送余归。醒而忆之，情事宛然。但檄词强半遗忘，因足而成之：</p><p>　　&ldquo;谨按封氏，飞扬成性，忌嫉为心。济恶以才，妒同醉骨;射人于暗，奸类含沙。昔虞帝受其狐媚，英、皇不足解忧，反借渠以解愠;楚王蒙其蛊惑，贤才未能称意，惟得彼以称雄。沛上英雄，云飞而思猛士;茂陵天子，秋高而念佳人。从此怙宠日恣，因而肆狂无忌。怒号万窍，响碎玉于王宫;澎湃中宵，弄寒声于秋树。倏向山林丛里，假虎之威;时于滟滪堆中，生江之浪。</p><p>　　&ldquo;且也，帘钩频动，发高阁之清商;檐铁忽敲，破离人之幽梦。寻帷下榻，反同入幕之宾;排闼登堂，竟作翻书之客。不曾于生平识面，直开门户而来;若非是掌上留裙，几掠妃子而去。吐虹丝于碧落，乃敢因月成阑;翻柳浪于青郊，谬说为花寄信。赋归田者，归途才就，飘飘吹薜荔之衣;登高合者，高兴方浓，轻轻落茱萸之帽。篷梗卷兮上下，三秋之羊角抟空;筝声入乎云霄，百尺之鸢丝断系。不奉太后之诏，欲速花开;未绝坐客之缨，竟吹灯灭。</p><p>　　&ldquo;甚则扬尘播土，吹平李贺之山;叫雨呼云，卷破杜陵之屋。冯夷起而击鼓，少女进而吹笙。荡漾以来，草皆成偃;吼奔而至，瓦欲为飞。未施抟水之威，浮水江豚时出拜;陡出障天之势，书天雁字不成行。助马当之轻帆，彼有取尔;牵瑶台之翠帐，于意云何?至于海鸟有灵，尚依鲁门以避;但使行人无恙，愿唤尤郎以归;古有贤豪，乘而破者万里;世无高士，御以行者几人?驾炮车之狂云，遂以夜郎自大;恃贪狼之逆气，漫以河伯为尊。姊妹俱受其摧残，汇族悉为其蹂躏。纷红骇绿，掩苒何穷?擘柳鸣条，萧骚无际。雨零金谷，缀为藉客之裀;露冷华林，去作沾泥之絮。埋香瘗玉，残妆卸而翻飞;朱榭雕阑，杂佩纷其零落。减春光于旦夕，万点正飘愁;觅残红于西东，五更非错恨。翻跹江汉女，弓鞋漫踏春园;寂寞玉楼人，珠勒徒嘶芳草。</p><p>　　&ldquo;斯时也：伤春者有难乎为情之怨，寻胜者作无可奈何之歌。尔乃趾高气扬，发无端之踔厉;催蒙振落，动不已之瓓珊。伤哉绿树犹存，簌簌者绕墙自落;久矣朱幡不竖，娟娟者霣涕谁怜?堕溷沾篱，毕芳魂于一日;朝容夕悴，免荼毒于何年?怨罗裳之易开，骂空闻于子夜;讼狂伯之肆虐，章未报于天庭。诞告芳邻，学作蛾眉之阵;凡属同气，群兴草木之兵。莫言蒲柳无能，但须藩篱有志。且看莺俦燕侣，公覆夺爱之仇;请与蝶友蜂媒，共发同心之誓。兰桡桂楫，可教战于昆明;桑盖柳旌，用观兵于上苑。东篱处士，亦出茅庐;大树将军，应怀义愤。杀其气焰、洗千年粉黛之冤;歼尔豪强，销万古风流之恨!&rdquo;</p><p>　　河间生</p><p>　　河间某生，场中积麦穰如丘，家人日取为薪，洞之。有狐居其中，常与主人相见，老翁也。一日，屈主人饮，拱生入洞，生难之，强而后入。入则廊舍华好。即坐，茶酒香烈;但日色苍皇，不辨中夕。筵罢既出，景物俱杳。翁每夜往夙归，人莫能迹，问之，则言友朋招饮。生请与俱，翁不可;固请之，翁始诺。挽生臂，疾如乘风，可炊黍时，至一城市。入酒肆，见坐客良多，聚饮颇哗，乃引生登楼上。下视饮者，几案柈餐，可以指数。翁自下楼，任意取案上酒果，抔来供生。筵中人曾莫之禁。移时，生视一朱衣人前列金橘，命翁取之。翁曰：&ldquo;此正人，不可近。&rdquo;生默念：狐与我游，必我邪也。自今以往，我必正!方一注想，觉身不自主，眩堕楼下。饮者大骇，相哗以妖。生仰视，竟非楼，乃梁间耳。以实告众。众审其情确，赠而遣之。问其处，乃鱼台，去河间千里云。</p><p>　　云翠仙</p><p>　　梁有才，故晋人，流寓于济，作小负贩，无妻子田产。从村人登岱。当四月交，香侣杂沓，又有优婆夷、塞，率男子以百十，杂跪神座下，视香炷为度，名曰&ldquo;跪香&rdquo;。才视众中有女郎，年十七八而美，悦之。诈为香客，近女郎跪，又伪为膝困无力状，故以手据女郎足。女回首似嗔，膝行而远之。才亦膝行而近之，少间，又据之。女郎觉，遽起，不跪，出门去。才亦起，出履其迹，不知其往，心无望，怏怏而行。途中见女郎从媪，似为女也母者，才趋之。</p><p>　　媪女行且语，媪云：&ldquo;汝能参礼娘娘，大好事!汝又无弟妹，但获娘娘冥加护，护汝得快婿。但能相孝顺，都不必贵公子、富王孙也。&rdquo;才窃喜，渐渍诘媪;媪自言为云氏，小女名翠仙，其出也。家西山四十里。才曰：&ldquo;山路濇，母如此蹜蹜，妹如此纤纤，何能便至?&rdquo;曰：&ldquo;日已晚，将寄舅家宿耳。&rdquo;才曰：&ldquo;适言相婿，不以贫嫌，不以贱鄙，我又未婚，颇当母意否?&rdquo;媪以问女，女不应;媪数问，女曰：&ldquo;渠寡福，又荡无行，轻薄之心，还易翻覆。儿不能为遢伎儿作妇。&rdquo;才闻，朴诚自表，切矢皦日。媪喜，竟诺之。女不乐，勃然而已。母又强拍(咻灬)之。</p><p>　　才殷勤，手于橐，觅山兜二，舁媪及女，己步从，若为仆。过隘，辄诃兜夫不得颠摇，意良殷。俄抵村舍，便邀才同入舅家。舅出翁，妗出媪也。云兄之嫂之，谓：&ldquo;才吾婿。日适良，不须别择，便取今夕。&rdquo;舅亦喜，出酒肴饵才。既，严妆翠仙出，拂榻促眠。女曰：&ldquo;我固知郎不义，迫母命，漫相随。郎若人也，当不须忧偕活。&rdquo;才唯唯听受。</p><p>　　明日早起，母谓才：&ldquo;宜先去，我以女继至。&rdquo;才归，扫户闼，媪果送女至。入视室中，虚无有，便云：&ldquo;似此何能自给?老身速归，当小助汝辛苦。&rdquo;遂去。次日，即有男女数辈，各携服食器具，布一室满之。不饭俱去，但留一婢。</p><p>　　才由此坐温饱，惟日引里无赖朋饮竞赌，渐盗女郎簪珥佐博。女劝之，不听，颇不耐之，惟严守箱奁，如防寇。一日，博党款门访才，窥见女，适适然惊。戏谓才曰：&ldquo;子大富贵，何忧贫耶?&rdquo;才问故，答曰：&ldquo;曩见夫人，真仙人也。适与子家道不相称。货为媵，金可得百;为妓，可得千。千金在室，而听饮博无资耶?&rdquo;才不言，而心然之。归，辄向女欷殹荆笔毖云恫豢啥取Ｅ还耍牌灯祷髯溃左纾铈荆髦钐Ｒ幌Γ辆朴胍鲈唬&ldquo;郎以贫故，日焦心。我又不能御贫，分郎忧衷，岂不愧怍?但无长物，止有此婢，鬻之，可稍稍佐经营。&rdquo;才摇首曰：&ldquo;其值几何!&rdquo;又饮少时，女曰：&ldquo;妾于郎，有何不相承?但力竭耳。念一贫如此，便死相从，不过均此百年苦，有何发迹?不如以妾鬻贵家，两所便益，得值或较婢多。&rdquo;才故愕言：&ldquo;何得至此!&rdquo;女固言之，色作庄。才喜曰：&ldquo;容再计之。&rdquo;遂缘中贵人，货隶乐籍。中贵人亲诣才，见女大悦。恐不能即得，立券八百缗，事滨就矣。女曰：&ldquo;母以婿家贫，常常萦念，今意断矣，我将暂归省;且郎与妾绝，何得不告母?&rdquo;才虑母阻，女曰：&ldquo;我顾自乐之，保无差贷。&rdquo;才从之。</p><p>　　夜将半，始抵母家。挝阖入，见楼舍华好，婢仆辈往来憧憧。才日与女居，每请诣母，女辄止之。故为甥馆年余，曾未一临岳家。至此大骇，以其家巨，恐媵妓所不甘从也。女引才登楼上，媪惊问：&ldquo;夫妇何来?&rdquo;女怨曰：&ldquo;我固道渠不义，今果然。&rdquo;乃于衣底出黄金二铤，置几上，曰：幸不为小人赚脱，今仍以还母。&rdquo;母骇问故，女曰：&ldquo;渠将鬻我，故藏金无用处。&rdquo;乃指才骂曰：&ldquo;豺鼠子!曩日负肩担，面沾尘如鬼。初近我，熏熏作汗腥，肤垢欲倾塌，足手皴一寸厚，使人终夜恶。自我归汝家，安座餐饭，鬼皮始脱。母在前，我岂诬耶?&rdquo;才垂首，不敢少出气。女又曰：&ldquo;自顾无倾城姿，不堪奉贵人;似若辈男子，我自谓犹相匹，有何亏负，遂无一念香火情?我岂不能起楼宇、买良沃?念汝儇薄骨、乞丐相，终不是白头侣!&rdquo;言次，婢妪连衿臂，旋旋围绕之。闻女责数，便都唾骂，共言：&ldquo;不如杀却，何须复云云。&rdquo;才大惧，据地自投，但言知悔。女又盛气曰：&ldquo;鬻妻子已大恶，犹未便是剧，何忍以同衾人赚作娼!&rdquo;言未已，众眦裂，悉以锐簪、剪刀股攒刺胁踝。才号悲乞命，女止之，曰：&ldquo;可暂释却。渠便无仁义，我不忍觳觫。&rdquo;乃率众下楼去。</p><p>　　才坐听移时，语声俱寂，思欲潜遁。忽仰视，见星汉，东方已白，野色苍莽，灯亦寻灭。并无屋宇，身坐削壁上。俯瞰绝壑，深无底，骇绝，惧堕。身稍移，塌然一声，随石崩坠，壁半有枯横焉，罥不得堕。以枯受腹，手足无着。下视茫茫，不知几何寻丈。不敢转侧，嗥怖声嘶，一身尽肿，眼耳鼻舌身力俱竭。日渐高，始有樵人望见之;寻绠来，缒而下，取置崖上，奄将溘毙。舁归其家，至则门洞敞，家荒荒如败寺，床簏什器俱杳，惟有绳床败案，是己家旧物，零落犹存。嗒然自卧，饥时，日一乞食于邻，既而肿溃为癞。里党薄其行，悉唾弃之。才无计，货屋而穴居，行乞于道，以刀自随。或劝以刀易饵，才不肯，曰：&ldquo;野居防虎狼，用自卫耳。&rdquo;后遇向劝鬻妻者于途，近而哀语，遽出刀摮而杀之，遂被收。官廉得其情，亦未忍酷虐之，系狱中，寻瘐死。</p><p>　　异史氏曰：&ldquo;得远山芙蓉，与共四壁，与之南面王岂易哉!己则非人，而怨逢恶之友，故为友者不可不知戒也。凡狭邪子诱人淫博，为诸不义，其事不败，虽则不怨亦不德。迨于身无襦，妇无裤，千人所指，无疾将死，穷败之念，无时不萦于心;穷败之恨，无时不加于齿。清夜牛衣中，辗转不寐。夫然后历历想未落时，历历想将落时，又历历想致落之故，而因以及发端致落之人。至于此，弱者起，拥絮坐诅，强者忍冻裸行，篝火索刀，霍霍磨之，不待终夜矣。故以善规人，如赠橄榄;以恶诱人，如馈漏脯也。听者固当省，言者可勿戒哉!&rdquo;</p><p>　　跳神</p><p>　　济俗：民间有病者，闺中以神卜。倩老巫击铁环单面鼓，娑婆作态，名曰&ldquo;跳神&rdquo;。而此俗都中尤盛。良家少妇，时自为之。堂中肉于案，酒于盆，甚设几上。烧巨烛，明于昼。妇束短幅裙，屈一足，作&ldquo;商羊舞&rdquo;。两人捉臂，左右扶掖之。妇刺刺琐絮，似歌，又似祝，字多寡参差，无律带腔。室数鼓乱挝如雷，蓬蓬聒人耳。妇吻辟翕，杂鼓声，不甚辨了。既而首垂，目斜睨，立全须人，失扶则仆。旋忽伸颈巨跃，离地尺有咫。室中诸女子，凛凛愕顾曰：&ldquo;祖宗来吃食矣。&rdquo;便一嘘，吹灯灭，内外冥黑。人惵息立暗中，无敢交一语，语亦不得闻，鼓声乱也。食顷，闻妇厉声呼翁姑及夫嫂小字，始共爇烛，伛偻问休咎。视樽中、盎中、案中，都空。望颜色，察嗔喜。肃肃罗问之，答若响。中有腹诽者，神已知，便指某姗笑我，大不敬，将褫汝裤。诽者自顾，莹然已裸，辄于门外树头觅得之。</p><p>　　满洲妇女，奉事尤虔。小有疑，必以决。时严妆，骑假虎、假马，执长兵，舞榻上，名&ldquo;跳虎神&rdquo;。马、虎势作威怒，尸者声伧伫。或言关、张、玄坛，不一号。赫气惨凛，尤能畏怖人。有丈夫穴窗来窥，辄被长兵破窗刺帽，挑入去。一家妪媳姊若妹，森森蹜蹜，雁行立，无岐念，无懈骨。</p><p>　　大力将军</p><p>　　查伊璜，浙人，清明饮野寺中，见殿前有古钟，大于两石瓮，而上下土痕手迹，滑然如新。疑之。俯窥其下，有竹筐受八升许，不知所贮何物。使数人抠耳，力掀举之，无少动，益骇。乃坐饮以伺其人;居无何，有乞儿入，携所得糗糒，堆累钟下。乃以一手起钟，一手掬饵置筐内，往返数回，始尽。已复合之，乃去，移时复来，探取食之。食已复探，轻若启椟。一座尽骇。查问：&ldquo;若个男儿胡行乞?&rdquo;答以：&ldquo;啖噉多，无佣者。&rdquo;查以其健，劝投行伍，乞人愀然虑无阶。查遂携归饵之，计其食，略倍五六人。为易衣履，又以五十金赠之行。</p><p>　　后十余年，查犹子令于闽，有吴将军六一者，忽来通谒。款谈间，问：&ldquo;伊璜是君何人?&rdquo;答：&ldquo;为诸父行。与将军何处有素?&rdquo;曰：&ldquo;是我师也。十年之别，颇复忆念。烦致先生一赐临也。&rdquo;漫应之。自念：叔名贤，何得武弟子?会伊璜至，因告之，伊璜茫不记忆。因其问讯之殷，即命仆马，投刺于门。将军趋出，逆诸大门之外。视之，殊昧生平。窃疑将军误，而将军伛偻益恭。肃客入，深启三四关，忽见女子往来，知为私廨，屏足立。将军又揖之。少间登堂，则卷帘者、移座者，并皆少姬。既坐，方拟展问，将军颐少动，一姬捧朝服至，将军遽起更衣，查不知其何为。众妪捉袖整衿讫，先命数人撩查座上不使动，而后朝拜，如觐君父。查大愕，莫解所以。拜已，以便服侍坐。笑曰：&ldquo;先生不忆举钟之乞人耶?&rdquo;查乃悟。既而华筵高列，家乐作于下。酒阑，群姬列侍。将军入室，请衽何趾，乃去。</p><p>　　查醉起迟，将军已于寝门三问矣。查不自安，辞欲返，将军投辖下钥，锢闭之。见将军日无别作，惟点数姬婢养厮卒，及骡马服用器具，督造记籍，戒无亏漏。查以将军家政，故未深叩。一日，执籍谓查曰：&ldquo;不才得有今日，悉出高厚之喝。一婢一物，所不敢私，敢以半奉先生。&rdquo;查愕然不受，将军不听。出藏镪数万，亦两置之。按籍点照，古玩床几，堂内外罗列几满。查固止之，将军不顾。稽婢仆姓名已，即今男为治装，女为敛器，且嘱敬事先生，百声悚应。又亲视姬婢登舆，厩卒捉马骡，阗咽并发，乃返别查。</p><p>　　后查以修史一案，株连被收，卒得免，皆将军力也。</p><p>　　异史氏曰：&ldquo;厚施而不问其名，真侠烈古丈夫哉!而将军之报，其慷慨豪爽，尤千古所仅见。如此胸襟，自不应老于沟渎，以是知两贤之相遇，非偶然也。&rdquo;</p><p>　　白莲教</p><p>　　白莲盗首徐鸿儒，得左道之书，能役鬼神。小试之，观者尽骇，走门下者如鹜。于是阴怀不轨。因出一镜，言能鉴人终身。悬于庭，令人自照，或幞头，或纱帽，绣衣貂蝉，现形不一。人益怪愕。由是道路遥播，踵门求见者，挥汗相属。徐乃宣言：&ldquo;凡镜中文武贵官，皆如来佛注定龙华会中人。各宜努力，勿得退缩。&rdquo;因以对众自照，则冕旒龙衮，俨然王者。众相视而惊，大众齐伏。徐乃建旗秉钺，罔不欢跃相从，翼符所照。不数月，聚党以万计，滕、峄一带，望风而靡。</p><p>　　后大兵进剿，有彭都司者，长山人，艺勇绝伦，寇出二垂髫女与战。女俱双刃，利如霜;骑大马，喷嘶甚怒。飘忽盘旋，自晨达暮，彼不能伤彭，彭亦不能捷也。如此三日，彭觉筋力俱竭，哮喘卒。迨鸿儒既诛，捉贼党械问之，始知刃乃木刀，骑乃木凳也。假兵马死真将军，亦奇矣!</p><p>　　颜氏</p><p>　　顺天某生，家贫，值岁饥，从父之洛。性钝，年十七，裁能成幅。而丰仪秀美，能雅谑，善尺牍，见者不知其中之无有也。无何，父母继殁，孑然一身，授童蒙于洛汭。</p><p>　　时村中颜氏有孤女，名士裔也。父在时，尝教之读，一过辄记不忘。十数岁，学父吟咏，父曰：&ldquo;吾家有女学士，惜不弁耳。&rdquo;钟爱之，期择贵婿。父卒，母执此志，三年不遂，而母又卒。或劝适佳士，女然之而未就也。适邻妇逾垣来，就与攀谈。以字纸裹绣线，女启视，则某手翰，寄邻生者，反复之，似爱好焉。邻妇窥其意，私语曰：&ldquo;此翩翩一美少年，孤与卿等，年相若也。倘能垂意，妾嘱渠侬胹合之。&rdquo;女默默不语。妇归，以意授夫。邻生故与生善，告之，大悦。有母遗金鸦环，托委致焉。刻日成礼，鱼水甚欢。</p><p>　　及睹生文，笑曰：&ldquo;文与卿似是两人，如此，何日可成?&rdquo;朝夕劝生研读，严如师友。敛昏，先挑烛据案自哦，为丈夫率，听漏三下，乃已。如是年余，生制艺颇通，而再试再黜，身名蹇落，饔飧不给，抚情寂漠，嗷嗷悲泣。女诃之曰：&ldquo;君非丈夫，负此弁耳!使我易髻而冠，青紫直芥视之!&rdquo;生方懊丧，闻妻言，睒旸而怒曰：&ldquo;闺中人，身不到场屋，便以功名富贵似在厨下汲水炊白粥;若冠加于顶，恐亦犹人耳!&rdquo;女笑曰：&ldquo;君勿怒。俟试期，妾请易装相代。倘落拓如君，当不敢复藐天下士矣。&rdquo;生亦笑曰：&ldquo;卿自不知蘖苦，直宜使请尝试之。但恐绽露，为乡邻笑耳。&rdquo;女曰：&ldquo;妾非戏语。君尝言燕有故庐，请男装从君归，伪为弟。君以襁褓出，谁得辨其非?&rdquo;生从之。女入房，巾服而出，曰：&ldquo;视妾可作男儿否?&rdquo;生视之，俨然一少年也。生喜，遍辞里社。交好者薄有馈遗，买一羸蹇，御妻而归。</p><p>　　生叔兄尚在，见两弟如冠玉，甚喜，晨夕恤顾之。又见宵旰攻苦，倍益爱敬。雇一剪发雏奴，为供给使，暮后，辄遣去之。乡中吊庆，兄自出周旋，弟惟下帷读。居半年，罕有睹其面者。客或请见，兄辄代辞。读其文，瞲然骇异。或排闼入而迫之，一揖便亡去。客见丰采，又共倾慕，由此名大噪，世家争愿赘焉。叔兄商之，惟冁然笑。再强之，则言：&ldquo;矢志青云，不及第，不婚也。&rdquo;会学使案临，两人并出。兄又落;弟以冠军应试，中顺天第四。明年成进士，授桐城令，有吏治。寻迁河南道掌印御史，富埒王侯。因托疾乞骸骨，赐归田里。宾客填门，迄谢不纳。</p><p>　　又自诸生以及显贵，并不言娶，人无不怪之者。归后，渐置婢，或疑其私，嫂察之，殊无苟且。无何，明鼎革，天下大乱。乃告嫂曰：&ldquo;实相告：我小郎妇也。以男子阘茸，不能自立，负气自为之。深恐播扬，致天子召问，贻笑海内耳。&rdquo;嫂不信。脱靴而示之足，始愕，视靴中，则絮满焉。于是使生承其衔，仍闭门而雌伏矣。而生平不孕，遂出资购妾。谓生曰：&ldquo;凡人置身通显，则买姬媵以自奉，我宦迹十年，犹一身耳。君何福泽，坐享佳丽?&rdquo;生曰：&ldquo;面首三十人，请卿自置耳。&rdquo;相传为笑。是时生父母，屡受覃恩矣。缙绅拜往，尊生以侍御礼。生羞袭闺衔，惟以诸生自安，终身未尝舆盖云。</p><p>　　异史氏曰：&ldquo;翁姑受封于新妇，可谓奇矣。然侍御而夫人也者，何时无之?但夫人而侍御者少耳。天下冠儒冠、称丈夫者，皆愧死矣!&rdquo;</p><p>　　杜翁</p><p>　　杜翁，沂水人。偶自市中出，坐墙下，以候同游。觉少倦，忽若梦，见一人持牒摄去。至一府署，从来所未经。一人戴瓦垄冠，自内出，则青州张某，其故人也。见杜惊曰：&ldquo;杜大哥何至此?&rdquo;杜言：&ldquo;不知何事，但有勾牒。&rdquo;张疑其误，将为查验。乃嘱曰：&ldquo;谨立此，勿他适。恐一迷失，将难救挽。&rdquo;遂去，久之不出。</p><p>　　惟持牒人来，自认其误，释今归。别杜而行，途中遇六七女郎，容色美好，悦而尾之。下道，趋小径，行数十步，闻张在后大呼曰：&ldquo;杜大哥，汝将何往?&rdquo;杜迷恋不已。俄见诸女人入一圭窦，心识为王氏卖酒之家。不觉探身门内，略一窥瞻，即觉身在苙中，与诸小(豕叚)同伏。豁然自悟，已化豕矣。而耳中犹闻张呼，大惧，急以首触壁。闻人言曰：&ldquo;小豕颠痫矣。&rdquo;还顾，已复为人。速出门，则张候于途。责曰：&ldquo;固嘱勿他往，何不听言?几至坏事!&rdquo;遂把手送至市门，乃去。杜忽醒，则身犹倚壁间。诣王氏问之，果有一豕自触死云。</p><p>　　小谢</p><p>　　渭南姜部郎第，多鬼魅，常惑人，因徙去。留苍头门之而死，数易皆死，遂废之。里有陶生望三者，夙倜傥，好狎妓，酒阑辄去之。友人故使妓奔就之，亦笑内不拒，而实终夜无所沾染。常宿部郎家，有婢夜奔，生坚拒不乱，部郎以是契重之。家綦贫，又有&ldquo;鼓盆之戚&rdquo;;茅屋数椽，溽暑不堪其热，因请部郎，假废第。部郎以其凶故，却之，生因作&ldquo;续无鬼论&rdquo;献部郎，且曰：&ldquo;鬼何能为!&rdquo;部郎以其请之坚，诺之。</p><p>　　生往除厅事。薄暮，置书其中，返取他物，则书已亡。怪之，仰卧榻上，静息以伺其变。食顷，闻步履声，睨之，见二女自房中出，所亡书送还案上。一约二十，一可十七八，并皆姝丽。逡巡立榻下，相视而笑。生寂不动。长者翘一足踹生腹，少者掩口匿笑。生觉心摇摇若不自持，即急肃然端念，卒不顾。女近以左手捋髭，右手轻批颐颊，作小响，少者益笑。生骤起，叱曰：&ldquo;鬼物敢尔!&rdquo;二女骇奔而散。生恐夜为所苦，欲移归，又耻其言不掩，乃挑灯读。暗中鬼影憧憧，略不顾瞻。夜将半，烛而寝。始交睫，觉人以细物穿鼻，奇痒大嚏，但闻暗处隐隐作笑声。生不语，假寐以俟之。俄见少女以纸条拈细股，鹤行鹭伏而至，生暴起诃之，飘窜而去。既寝，又穿其耳。终夜不堪其扰。鸡既鸣，乃寂无声，生始酣眠，终日无所睹闻。</p><p>　　既日下，恍惚出现。生遂夜炊，将以达旦。长者渐曲肱几上，观生读，既而掩生卷。生怒捉之，即已飘散;少间又抚之。生以手按卷读。少者潜于脑后，交两手掩生目，瞥然去，远立以哂。生指骂曰：&ldquo;小鬼头!捉得便都杀却!&rdquo;女子即又不惧。因戏之曰：&ldquo;房中纵送，我都不解，缠我无益。&rdquo;二女微笑，转身向灶，析薪溲米，为生执爨。生顾而奖之曰：&ldquo;两卿此为，不胜憨跳耶?&rdquo;俄顷，粥熟，争以匕、箸、陶碗置几上。生曰：&ldquo;感卿服役，何以报德?&rdquo;女笑云：&ldquo;饭中溲合砒、酖矣。&rdquo;生曰：&ldquo;与卿夙无嫌怨，何至以此相加。&rdquo;啜已，复盛，争为奔走。生乐之，习以为常。</p><p>　　日渐稔，接坐倾语，审其姓名。长者云：&ldquo;妾秋容，乔氏，彼阮家小谢也。&rdquo;又研问所由来，小谢笑曰：&ldquo;痴郎!尚不敢一呈身，谁要汝问门第，作嫁娶耶?&rdquo;生正容曰：&ldquo;相对丽质，宁独无情;但阴冥之气，中人必死。不乐与居者，行可耳;乐与居者，安可耳。如不见爱，何必玷两佳人?如果见爱，何必死一狂生?&rdquo;二女相顾动容，自此不甚虐弄之。然时而探手于怀，捋裤于地，亦置不为怪。</p><p>　　一日，录书未卒业而出，返则小谢伏案头，操管代录。见生，掷笔睨笑。近视之，虽劣不成书，而行列疏整。生赞曰：&ldquo;卿雅人也!苟乐此，仆教卿为之。&rdquo;乃拥诸怀，把腕而教之画。秋容自外入，色乍变，意似妒。小谢笑曰：&ldquo;童时尝从父学书，久不作，遂如梦寐。&rdquo;秋容不语。生喻其意，伪为不觉者，遂抱而授以笔，曰：&ldquo;我视卿能此否?&rdquo;作数字而起，曰：&ldquo;秋娘大好笔力!&rdquo;秋容乃喜。生于是折两纸为范，俾共临摹，生另一灯读。窃喜其各有所事，不相侵扰。仿毕，祗立几前，听生月旦。秋容素不解读，涂鸦不可辨认，花判已，自顾不如小谢，有惭色。生奖慰之，颜霁。二女由此师事生，坐为抓背，卧为按股，不惟不敢侮，争媚之。逾月，小谢书居然端好，生偶赞之。秋容大惭，粉黛淫淫，泪痕如线，生百端慰解之乃已。因教之读，颖悟非常，指示一过，无再问者。与生竞读，常至终夜。小谢又引其弟三郎来拜生门下，年十五六，姿容秀美，以金如意一钩为贽。生令与秋容执一经，满堂咿唔，生于此设鬼帐焉。部郎闻之喜，以时给其薪水。积数月，秋容与三郎皆能诗，时相酬唱。小谢阴嘱勿教秋容，生诺之;秋容阴嘱勿教小谢，生亦诺之。</p><p>　　一日，生将赴试，二女涕泪相别。三郎曰：&ldquo;此行可以托疾免;不然，恐履不吉。&rdquo;生以告疾为辱，遂行。先是，生好以诗词讥切时事，获罪于邑贵介，日思中伤之。阴赂学使，诬以行简，淹禁狱中。资斧绝，乞食于囚人，自分已无生理。忽一人飘忽而入，则秋容也，以馔具馈生。相向悲咽曰：&ldquo;三郎虑君不吉，今果不谬。三郎与妾同来，赴院申理矣。&rdquo;数语而出，人不之睹。越日，部院出，三郎遮道声屈，收之。秋容入狱报生，返身往侦之，三日不返。生愁饿无聊，度日如年。忽小谢至，怆惋欲绝，言：&ldquo;秋容归，经由城隍祠，被西廊黑判强摄去，逼充御媵。秋容不屈，今亦幽囚。妾驰百里，奔波颇殆;至北郭，被老棘刺吾足心，痛彻骨髓，恐不能再至矣。&rdquo;因示之足，血殷凌波焉。出金三两，跛(奇)而没。部院勘三郎，素非瓜葛，无端代控，将杖之，扑地遂灭。异之。览其状，情词悲恻。提生面鞫，问：&ldquo;三郎何人?&rdquo;生伪为不知。部院悟其冤，释之。既归，竟夕无一人。更阑，小谢始至，惨然曰：&ldquo;三郎在部院，被廨神押赴冥司;冥王因三郎义，令托生富贵家。秋容久锢，妾以状投城隍，又被按阁，不得入，且复奈何?&rdquo;生忿然曰：&ldquo;黑老魅何敢如此!明日仆其像，践踏为泥，数城隍而责之。案下吏暴横如此，渠在醉梦中耶!&rdquo;悲愤相对，不觉四漏将残，秋容飘然忽至。两人惊喜，急问。秋容泣下曰：&ldquo;今为郎万苦矣!判日以刀杖相逼，今夕忽放妾归，曰：&lsquo;我无他意，原亦爱故;既不愿，固亦不曾污玷。烦告陶秋曹，勿见谴责。&rsquo;&rdquo;生闻少欢，欲与同寝，曰：&ldquo;今日愿与卿死。&rdquo;二女戚然曰：&ldquo;向受开导，颇知义理，何忍以爱君者杀君乎?&rdquo;执不可。然俯颈倾头，情均伉俪。二女以遭难故，妒念全消。会一道士途遇生，顾谓&ldquo;身有鬼气&rdquo;。生以其言异，具告之。道士曰：&ldquo;此鬼大好，不宜负他。&rdquo;因书二符付生，曰：&ldquo;归授两鬼，任其福命。如闻门外有哭女者，吞符急出，先到者可活。&rdquo;生拜受，归嘱二女。后月余，果闻有哭女者，二女争奔而去。小谢忙急，忘吞其符。见有丧舆过，秋容直出，入棺而没;小谢不得入，痛哭而返。生出视，则富室郝氏殡其女。共见一女子入棺而去，方共惊疑;俄闻棺中有声，息肩发验，女已顿苏。因暂寄生斋外，罗守之。忽开目问陶生，郝氏研诘之，答云：&ldquo;我非汝女也。&rdquo;遂以情告。郝未深信，欲舁归，女不从，径入生斋，偃卧不起。郝乃识婿而去。</p><p>　　生就视之，面庞虽异，而光艳不减秋容，喜惬过望，殷叙平生。忽闻呜呜然鬼泣，则小谢哭于暗陬。心甚怜之，即移灯往，宽譬哀情，而衿袖淋浪，痛不可解，近晓始去。天明，郝以婢媪赍送香奁，居然翁婿矣。暮入帷房，则小谢又哭。如此六七夜。夫妇俱为惨动，不能成合卺之礼。生忧思无策，秋容曰：&ldquo;道士，仙人也。再往求，倘得怜救。&rdquo;生然之。迹道士所在，叩伏自陈。道士力言&ldquo;无术&rdquo;，生哀不已。道士笑曰：&ldquo;痴生好缠人。合与有缘，请竭吾术。&rdquo;乃从生来，索静室，掩扉坐，戒勿相问，凡十余日，不饮不食。潜窥之，瞑若睡。一日晨兴，有少女搴帘入，明眸皓齿，光艳照人，微笑曰：&ldquo;跋履终日，惫极矣!被汝纠缠不了，奔驰百里外，始得一好庐舍，道人载与俱来矣。得见其人，便相交付耳。&rdquo;敛昏。小谢至，女遽起迎抱之，翕然合为一体，仆地而僵。道士自室中出，拱手径去。拜而送之。及返，则女已苏。扶置床上，气体渐舒，但把足呻言趾股痠痛，数日始能起。</p><p>　　后生应试得通籍。有蔡子经者与同谱，以事过生，留数日。小谢自邻舍归，蔡望见之，疾趋相蹑，小谢侧身敛避，心窃怒其轻薄。蔡告生曰：&ldquo;一事深骇物听，可相告否?&rdquo;诘之，答曰：&ldquo;三年前，少妹夭殒，经两夜而失其尸，至今疑念。适见夫人。何相似之深也?&rdquo;生笑曰：&ldquo;山荆陋劣，何足以方君妹?然既系同谱，义即至切，何妨一献妻孥。&rdquo;乃入内室，使小谢衣殉装出。蔡惊曰：&ldquo;真吾妹也!&rdquo;因而泣下。生乃具述其本末。蔡喜曰：&ldquo;妹子未死，吾将速归，用慰严慈。&rdquo;遂去。过数日，举家皆至。后往来如郝焉。</p><p>　　异史氏曰：&ldquo;绝世佳人，求一而难之，何遽得两哉!事千古而一见，惟不私奔女者能遘之也。道士其仙耶?何术之神也!苟有其术，丑鬼可交耳。&rdquo;</p><p>　　缢鬼</p><p>　　范生者，宿于旅，食后，烛而假寐。忽一婢来，袱衣置椅上，又有镜奁揥箧，一一列案头，乃去。俄一少妇自房中出，发箧开奁，对镜栉掠;已而髻，已而簪，顾影徘徊甚久。前婢来，进匜沃盥。盥已捧(巾兑)，既，持沐汤去。妇解袱出裙帔，炫然新制，就着之。掩衿提领，结束周至。范不语，中心疑怪，谓必奔妇，将严装以就客也。妇装讫，出长带，垂诸梁而结焉。讶之。妇从容(支)双弯，引颈受缢。方一着带，目即合，眉即竖，舌出吻二寸许，颜色惨变如鬼。大骇奔出，呼告主人，验之已渺。主人曰：&ldquo;曩子妇经于是，毋乃此乎?&rdquo;异哉!即死犹作其状，此何说也?</p><p>　　异史氏曰：&ldquo;冤之极而至于自尽，苦矣!然前为人而不知，后为鬼而不觉，所最难堪者，束装结带时耳。故死后顿忘其他，而独于此际此境，犹历历一作，是其所极不忘者也。&rdquo;</p><p>　　吴门画工</p><p>　　吴门一画工，喜绘吕祖，每想象神会，希幸一遇，虔结在念，靡刻不存。一日，有群丐饮郊郭间，内一人敝衣露肘，而神采轩豁。心疑吕祖，谛视，愈觉其确，遂捉其臂曰：&ldquo;君吕祖也。&rdquo;丐者大笑。某坚执为是，伏拜不起。丐者曰：&ldquo;我即吕祖，汝将奈何?&rdquo;某叩头，求指教。丐者曰：&ldquo;汝能相识，可谓有缘。然此处非语所，夜间当相见也。&rdquo;转盼遂杳，骇叹而归。</p><p>　　至夜，果梦吕祖来，曰：&ldquo;念子志虑专凝，特来一见。但汝骨气贪吝，不能为仙。我使见一人可也。&rdquo;即向空一招，遂有一丽人蹑空而下，服饰如贵嫔，容光袍仪焕映一室。吕祖曰：&ldquo;此乃董娘娘，子谨志之。&rdquo;既而又问：&ldquo;记得否?&rdquo;答曰：&ldquo;已记之。&rdquo;又曰：&ldquo;勿忘却。&rdquo;俄而丽者去，吕祖亦去。醒而异之，即梦中所见，肖像而藏之。</p><p>　　后数年，偶游都。会董妃卒，上念其贤，将为肖像。诸工群集，口授心拟，终不能似。某忽忆念梦中丽者，得无是耶?以图呈进。宫中传览，俱谓神肖。上大悦，授官中书，辞不受;赐万金。名大噪。贵戚家争赍重币，求为先人传影。凡悬空摹写，无不曲肖。浃辰之间，累数万金。莱芜朱拱奎曾见其人。</p><p>　　林氏</p><p>　　济南戚安期，素佻达，喜狎妓，妻婉戒之，不听。妻林氏，美而贤。会北兵入，被俘去，暮宿途中欲相犯，林伪许之。适兵佩刀系床头，急抽刀自刎死，兵举而委诸野。次日，拔舍去。有人传林死，戚痛悼往。视之，有微息。负而归，目渐动，稍颦呻，轻扶其项，以竹管滴沥灌饮，能咽。戚抚之曰：&ldquo;卿万一能活，相负者必遭凶折!&rdquo;半年，林平复如故;惟首为颈痕所牵，常苦左顾。戚不为丑，爱恋逾于平昔，曲巷之游，从此绝迹。林自觉形秽，将为置媵，戚执不可。</p><p>　　居数年，林不育，因劝纳婢，戚曰：&ldquo;业誓不二，鬼神鉴之。即嗣续不承，亦吾命耳。若不应绝，卿岂老而不能生耶?&rdquo;林乃托疾，使戚独宿，遣婢海棠卧其床下。既久，阴以宵情问婢。婢曰：&ldquo;并无。&rdquo;林不信。至夜，戒婢勿住，自诣婢所卧。少间，闻床上睡息已动。潜起，登床扪之。戚问谁，林耳语曰：&ldquo;我海棠也。&rdquo;戚拒却曰：&ldquo;我有盟誓，不敢更也。若似曩年，尚须汝奔就耶?&rdquo;林乃下床去。戚仍孤眠。林又使婢托已往就之。戚念妻生平从不肯作不速之客，疑而摸其项，无痕，知为婢，又叱之。婢惭而退。及明，以情告林，使速嫁婢。林笑曰：&ldquo;君亦不必过执。倘得一丈夫子，岂不幸甚。&rdquo;戚曰：&ldquo;倘背盟誓，鬼责将及，尚望延宗嗣乎?&rdquo;</p><p>　　林一日语戚曰：&ldquo;凡农家者流，苗与秀不可知，播种常例不可违。晚间耕耨之期至矣。&rdquo;戚笑会之。既夕，林灭烛呼婢，使卧己衾中。戚入就榻，戏曰：&ldquo;佃人来矣。深愧钱镈不利，负此良田。&rdquo;婢不语。婢及举事，小语戚曰：&ldquo;私处小肿，颠猛不任。&rdquo;戚体意温恤之。事已，婢伪起溺，以林易之。从此时值落红，辄一为之，而戚不知也。未几，婢腹震，林氏每使静坐，不令给役于前。故谓戚曰：&ldquo;妾劝内婢，而君弗听。设尔日冒妾时，君误信之。交而得孕，将复如何?&rdquo;戚曰：&ldquo;留犊鬻母。&rdquo;林不言。无何，婢举一子，林暗买乳媪，抱养母家。积四五年，又产一子一女。长名长生，已七岁，就外祖家读书。林半月辄托归宁，一往看视。婢年益长，戚时时促遣之。林辄诺。婢日思儿女，林乃窃为上鬟，送诣母所。林谓戚曰：&ldquo;日谓我不嫁海棠，母家有一义男，业配之。&rdquo;又数年，子女俱长成。</p><p>　　值戚初度，林先期治具，为候宾客。戚叹曰：&ldquo;岁月骛过，忽已半世。幸各强健，家亦不至冻馁。所阙者，膝下一点耳。&rdquo;林曰：&ldquo;君执拗，不从妾言，夫谁怨?然欲得男，两亦甚易，何况一也?&rdquo;戚解颜曰：&ldquo;既言不难，明日便索两男。&rdquo;林曰：&ldquo;易耳，易耳!&rdquo;早起，命驾至母家，严妆子女，载与俱归。入门，令雁行立，呼父叩祝千秋。拜已而起，相顾嬉笑。戚骇怪不解。林曰：&ldquo;君索两男，妾添一女。&rdquo;始为详述本末。戚喜曰：&ldquo;何不早告?&rdquo;曰：&ldquo;早告，恐绝其母。今子已成立，尚可绝其母乎?&rdquo;戚感极涕泣。遂迎婢归，偕老焉。</p><p>　　异史氏曰：&ldquo;女有存心如林氏者，可谓贤德矣。&rdquo;</p><p>　　胡大姑</p><p>　　益都岳于九，家有狐祟，布帛器具，辄被抛掷邻堵。蓄细葛，将取作服，见捆卷如故，解视则边实而中虚，悉被剪去。诸如此类，不堪其苦。乱诟骂之，岳解止曰：&ldquo;恐狐闻。&rdquo;狐在梁上曰：&ldquo;我已闻之矣。&rdquo;祟益甚。</p><p>　　一日，夫妻卧未起，狐摄衾服去，各白身蹲床上，望空哀祝之。忽见好女子自窗入，掷衣床头。视之，不甚修长;衣绛红，外袭雪花比甲。岳着衣，揖之曰：&ldquo;上仙有意垂顾，幸勿相扰。请以为女，何如?狐曰：&ldquo;我齿较汝长，何得妄自尊?&rdquo;又请为姊妹，乃许之。于是命家人皆呼以胡大姑。时颜镇张八公子家，有狐居楼上，恒与人语。岳问：&ldquo;识之否?&rdquo;答：&ldquo;是吾家喜姨，何得不识?&rdquo;岳曰：&ldquo;彼喜姨曾不扰人，汝何不效之?&rdquo;狐不听，扰如故。犹不甚祟他人。而专祟其子妇：履袜簪珥，往往弃道上，每食，辄于粥碗中埋死鼠或粪秽。妇辄掷碗骂骚狐，并不祷免。岳祝曰：&ldquo;儿女辈皆呼汝姑，何略无尊长体耶?&rdquo;狐曰：&ldquo;教汝子出若妇，我为汝媳，便相安矣。&rdquo;子妇骂曰：&ldquo;淫狐不自惭，欲与人争汉子耶?&rdquo;时妇坐衣笥上，忽见浓烟出尻下，熏热如笼。启视，藏裳俱烬，剩一二事，皆姑服也。又使岳子出其妇，子不应。过数日，又促之，仍不应，狐怒以石击之，额破血流，几毙。岳益患之。</p><p>　　西山李成文，善符水，因币聘之。李以泥金写红绢作符，三日始成。又以镜缚梃上，捉作柄，遍照宅中。使童子随视，有所见，即急告。至一处，童曰：&ldquo;墙若犬伏。&rdquo;李即戟手书符其处。既而禹步庭中，咒移时，即见家中犬豕并来，帖耳戢尾，若听教诲。李挥曰：&ldquo;去!&rdquo;即纷然鱼贯而去。又咒，群鸭又来，又挥去之。已而鸡至。李指一鸡大叱之;他鸡俱去，此鸡独伏，交翼长鸣，曰：&ldquo;余不敢矣!&rdquo;李曰：&ldquo;此物是家中所作紫姑也。&rdquo;家人并言不曾作。李曰：&ldquo;紫姑今尚在。&rdquo;因共忆三年前，曾为此戏，怪异即自尔日始矣。遍搜之，见刍偶在厩梁上。李取投火中。乃出一酒瓻，三咒三叱，鸡起径去。闻瓻口作人言曰。&ldquo;岳四狠哉!数年后，当复来。&rdquo;岳乞付之汤火;李不可，携去。或见其壁间挂数十瓶，塞口者皆狐也。言其以次纵之，出为祟，因此获聘金，居为奇货云。</p><p>　　细侯</p><p>　　昌化满生，设帐余杭。偶涉廛市，经临街阁下，忽有荔壳坠肩头。仰视，一雏姬凭阁上，妖姿要妙，不觉注目发狂，姬俯哂而入。询之，知为娼楼贾氏女细侯也。其声价颇高，自顾不能适愿。归斋冥想，终宵不枕。明日，往投以刺，相见，言笑甚欢，心志益迷。托故假贷同人，敛金如干，携以赴女，款洽臻至。即枕上口占一绝赠之云：&ldquo;膏腻铜盘夜未央，床头小语麝兰香。新鬟明日重妆凤，无复行云梦楚王。&rdquo;细侯蹙然曰：&ldquo;妾虽污贱，每愿得同心而事之。君既无妇，视妾可当家否?&rdquo;生大悦，即叮咛，坚相约。细侯亦喜曰：&ldquo;吟咏之事，妾自谓无难，每于无人处，欲效作一首，恐未能便佳，为观听所讥。倘得相从，幸以教妾。&rdquo;因问生：&ldquo;家田产几何?&rdquo;答曰：&ldquo;薄田半顷，破屋数椽而已。&rdquo;细侯曰：&ldquo;妾归君后，当常相守，勿复设帐为也。四十亩聊足自给，十亩可以种黍，织五匹绢，纳太平之税有余矣。闭户相对，君读妾织，暇则诗酒可遣，千户侯何足贵!&rdquo;生曰：&ldquo;卿身价约可几多?&rdquo;曰：&ldquo;依媪贪志，何能盈也?多不过二百金足矣。可恨妾齿稚，不知重资财，得辄归母，所私者区区无多。君能办百金，过此即非所虑。&rdquo;生曰：&ldquo;小生之落寞，卿所知也，百金何能自致，有同盟友，令于湖南，屡相见招，仆因道远，故惮于行。今为卿故，当往谋之。计三四月，可以复归，幸耐相候。&rdquo;细侯曰：&ldquo;诺。&rdquo;生即弃馆南游，至则令已免官，以挂误居民舍，宦囊空虚，不能为礼。生落魄难返，就邑中授徒焉。三年，莫能归。偶笞弟子，弟子自溺死。东翁痛子而讼师，因被逮囹圄。幸有他门人，怜师无过，时致馈遗，得以无苦。</p><p>　　细侯自别生，杜门不交一客。母诘知故，不可夺，亦姑听之。有富贾慕细侯名，托媒于媪。务在必得，不靳直。细侯不可，贾以负贩诣湖南，敬侦生耗。时狱已将解，贾以金赂吏，使久锢之。归告媪云：&ldquo;生已瘐死。&rdquo;细侯不信。媪曰：&ldquo;无论满生已死，纵或不死，与其从穷措大以椎布终也，何如衣锦而厌粱肉乎?&rdquo;细侯曰：&ldquo;满生虽贫，其骨清也;守龌龊商，诚非所愿。且道路之言，何足凭信!&rdquo;贾又转嘱他商，假作满生绝命书寄细侯，以绝其望。细侯得书，朝夕哀哭，媪曰：&ldquo;我自幼于汝，抚育良劬。汝成人二三年，得报日亦无多。既不愿隶籍，又不肯嫁，何以能生活?&rdquo;细侯不得已，遂嫁贾。贾衣服簪环，供给丰侈。年余，生一子。</p><p>　　无何，生得门人力，昭雪出狱，始知贾之锢己也。然念素无嫌隙，反复不得其由，门人义助资斧得归，既闻细侯已嫁，心甚激楚，因以所苦，托市媪卖浆者达细侯。细侯大悲，方悟前此多端，悉贾之诡谋。乘贾他出，杀抱中儿，携所有以归满;凡贾家服饰，一无所取。贾归，怒讼于官。官原其情，竟置不问。嘻!破镜重归，盟心不改，义实可嘉。然必杀子而行，未免太忍矣!</p><p>　　狼</p><p>　　有屠人货肉归，日已暮，欻一狼来，瞰担上肉，似甚垂涎，随屠尾行数里。屠惧，示以刃，少却;及走，又从之。屠思狼所欲者肉，不如悬诸树而早取之。遂钩肉，翘足挂树间，示以空担。狼乃止。屠归。昧爽往取肉，遥望树上悬巨物，似人缢死状，大骇。逡巡近视，则死狼也。仰首细审，见狼口中含肉，钩刺狼腭，如鱼吞饵。时狼皮价昂，直十余金，屠小裕焉。缘木求鱼，狼则罹之，是可笑也!</p><p>　　一屠晚归，担中肉尽，止剩骨。途遇两狼，缀行甚远。屠惧，投以骨，一狼得骨止，一狼又从;复投之，后狼止而前狼又至;骨已尽，而两狼并驱如故。屠大窘，恐前后受其敌。顾野有麦场，场主以薪积其中，苫蔽成丘。屠乃奔倚其下，弛担持刀。狼不敢前，眈眈相向。少时，一狼径去;其一犬坐于前，久之，目似瞑，意暇甚。屠暴起，以刀劈狼首，又数刀毙之。转视积薪后，一狼洞其中，意将隧入以攻其后也。身已半入，露其尾，屠自后断其股，亦毙之。方悟前狼假寐，盖以诱敌。狼亦黠矣!而顷刻两毙，禽兽之变诈几何哉，止增笑耳!</p><p>　　一屠暮行，为狼所逼。道旁有夜耕者所遗行室，奔入伏焉。狼自苫中探爪入，屠急捉之，令出不去，但思无计可以死之。惟有小刀不盈寸，遂割破狼爪下皮，以吹豕之法吹之。极力吹移时，觉狼不甚动，方缚以带。出视，则狼胀如牛，股直不能屈，口张不得合。遂负之以归。非屠，乌能作此谋也!三事皆出于屠;则屠人之残，杀狼亦可用也。</p><p>　　刘亮采</p><p>　　济南怀利仁曰：刘公亮采，狐之后身也。初，太翁居南山，有叟造其庐，自言胡姓。问所居，答曰：&ldquo;只在此山中。闲处人少，惟我两人，可与数晨夕，故来相拜识。&rdquo;因与接谈，词旨便利，悦之。治酒相欢，醺醺而去。越日复来，更加款厚。刘云：&ldquo;自蒙下交，分即最深。但不识家何里，焉所问兴居?&rdquo;胡曰：&ldquo;不敢讳，某实山中之老狐也。与若有夙因，故敢内交门下。固不能为君福，亦不敢为君祸，幸相信勿骇。&rdquo;刘亦不疑，更相契重。即叙年齿，胡作兄，往来如昆季。有小休咎，亦以告。</p><p>　　时刘乏嗣，叟忽云：&ldquo;公勿忧，我当为君后。&rdquo;刘讶其言怪，胡曰：&ldquo;仆算数已尽，投生有期矣。与其他适，何如生故人家?&rdquo;刘曰：&ldquo;仙寿万年，何遂及此?&rdquo;叟摇首曰：&ldquo;非汝所知。&rdquo;遂去。夜果梦叟来，曰：&ldquo;我今至矣。&rdquo;既醒，夫人生男，是为刘公。公既长，身短，言词敏谐，绝类胡。少有才名，壬辰成进士。为人任侠，急人之急，以故秦、楚、燕、赵之客，趾于门;货酒卖饼者，门前成市焉。</p><p>　　蕙芳</p><p>　　马二混，居青州东门内，卖面为业。家贫，无妇，与母共作苦。一日，媪独居，忽有美人来，年可十六七，椎布甚朴，光华照人。媪惊诘之，女笑曰：&ldquo;我以贤郎诚笃，愿委身母家。&rdquo;媪益惊曰：&ldquo;娘子天人，有此一言，则折我母子数年寿!&rdquo;女固请之，媪拒益力，女去。越三日，复来，留连不去。问其姓氏，曰：&ldquo;母肯纳我，我乃言;不然，无庸问。&rdquo;媪曰：&ldquo;贫贱佣保骨，得妇如此，不称亦不祥。&rdquo;女笑坐床头，恋恋殊殷。媪曰：&ldquo;娘子宜速去，勿相祸。&rdquo;女出门，媪窥之西去。</p><p>　　又数日，西巷中吕媪来，谓母曰：&ldquo;邻女董蕙芳，孤而无依，自愿为贤郎妇，胡勿纳?&rdquo;母以所疑为逃亡具白之。吕曰：&ldquo;乌有是?如有乖谬，咎在老身。&rdquo;母大喜，诺之。吕去，媪扫室布席，将待子归往娶之。日将暮，女飘然自至，入室参母，起拜尽礼。告媪曰：&ldquo;妾有两婢，未得母命，不敢进也。&rdquo;媪曰：&ldquo;我母子守穷庐，不解役婢仆。日得蝇头利，仅足自给。今增新妇一人，娇嫩坐食，尚恐不充饱;益之二婢，岂吸风所能活耶?&rdquo;女笑曰：&ldquo;婢来，亦不费母度支，皆能自食。&rdquo;问曰：&ldquo;婢何在?&rdquo;女乃呼：&ldquo;秋月、秋松!&rdquo;声未及已，忽如飞鸟堕，二婢已立于前，即令伏地叩母。</p><p>　　既而马归，母迎告之，马喜。入室，见翠栋雕梁，侔于宫殿，几屏帘幕，光耀夺目。惊极，不敢入。女下床迎笑，睹之若仙，益骇，却退，女挽之，坐与温语。马喜出非分，形神若不相属。即起，欲出行沽，女曰：勿须。&rdquo;因命二婢治具。秋月出一革袋，执向扉后，掿々撼摆之。已而以手探入，壶盛酒，柈盛炙，触类熏腾。饮已而寝，则花罽锦裀，温腻非常。</p><p>　　天明出门，则茅庐依旧。母子共奇之。媪诣吕所，将迹所由。入门，先谢其媒合之德，吕讶云：&ldquo;久不拜访，何邻女之曾托乎?&rdquo;媪益疑，具言端委。吕大骇，即同媪来视新妇。女笑迎之。极道作合之义。吕见其惠丽，愕眙良久，即亦不辨，唯唯而已。女赠白木搔具一事，曰：&ldquo;无以报德，姑奉此为姥姥爬背耳。&rdquo;吕受以归，审视则化为白金。</p><p>　　马自得妇，顿更旧业，门户一新。笥中貂锦无数，任马取着，而出室门，则为布素，但轻暖耳。女所自衣亦然。积四五年，忽曰：&ldquo;我谪降人间十余载，因与子有缘，遂暂留止。今别矣。&rdquo;马苦留之，女曰：&ldquo;请别择良偶，以承庐墓，我岁月当一至焉。&rdquo;忽不见。马乃娶秦氏。后三年，七夕，夫妻方共语，女忽入，笑曰：&ldquo;新偶良欢，不念故人耶?&rdquo;马惊起，怆然曳坐，便道衷曲。女曰：&ldquo;我适送织女渡河，乘间一相望耳。&rdquo;两相依依，语勿休止。忽空际有人呼&ldquo;蕙芳&rdquo;，女急起作别。马问其谁，答曰：&ldquo;余适同双成姊来，彼不耐久伺矣。&rdquo;马送之，女曰：&ldquo;子寿八旬，至期，我来收尔骨。&rdquo;言已，遂逝。今马六十余矣。其人但朴讷，无他长。</p><p>　　异史氏曰：&ldquo;马生其名混，其业亵，蕙芳奚取哉?于此见仙人之贵朴讷诚笃也。余尝谓友人曰：若我与尔，鬼狐且弃之类。所差不愧于仙人者，惟&lsquo;混&rsquo;耳。&rdquo;</p><p>　　萧七</p><p>　　徐继长，临淄人，居城东之磨房庄。业儒未成，去而为吏。偶适姻家，道出于氏殡宫。薄暮醉归，过其处，见楼阁繁丽，一叟当户坐。徐酒渴思饮，揖叟求浆。叟起邀客入，升堂授饮。饮已，叟曰：&ldquo;曛暮难行，姑留宿何如?&rdquo;徐亦疲殆，遂止宿焉。叟命家人具酒奉客，且谓徐曰：&ldquo;老夫一言，勿嫌孟浪：君清门令望，可附婚姻。有幼女未字，欲充下陈，幸垂援拾。&rdquo;徐踧不知所对。叟即遣伻告其亲族，又传语令女郎妆束。顷之，峨冠博带者四五辈，先后并至。女郎亦炫妆出，姿容绝俗。于是交坐宴会。徐神魂眩乱，但欲速寝。酒数行，坚辞不任，乃使小鬟引夫妇入帏，馆同爰止。徐问其族姓，女曰：&ldquo;萧姓，行七。&rdquo;又细审门阀，女曰：&ldquo;身虽陋贱，配吏胥当不辱寞，何苦研穷?&rdquo;徐溺其色，款昵备至，不复他疑。女曰：&ldquo;此处不可为家。审知汝家姊姊甚平善，或不拗阻，归除一舍，行将自至耳。&rdquo;徐应之。既而加臂于身，奄忽就寐，及觉，则抱中已空。天色大明，松阴翳晓，身下籍黍穰尺许厚。骇叹而归，告妻。妻戏为除馆，设榻其中，阖门出，曰：&ldquo;新娘子今夜至矣。&rdquo;相与共笑。日既暮，妻戏曳徐启门，曰：&ldquo;新人得毋已在室耶?&rdquo;及入，则美人华妆坐榻上，见二人入，桥起逆之，夫妻大愕。女掩口局局而笑，参拜恭谨。妻乃治具，为之合欢。女早起操作，不待驱使。</p><p>　　一日曰：&ldquo;姊姨辈俱欲来吾家一望。&rdquo;徐虑仓卒无以应客。女曰：&ldquo;都知吾家不饶，将先赍馔具来，但烦吾家姊姊烹饪而已。&rdquo;徐告妻，妻诺之。晨炊后，果有人荷酒胾来，释担而去。妻为职庖人之役。晡后，六七女郎至，长者不过四十以来，围坐并饮，喧笑盈室。徐妻伏窗一窥，惟见夫及七姐相向坐，他客皆不可睹。北斗挂屋角，欢然始去，女送客未返。妻入视案上，杯柈俱空。笑曰：&ldquo;诸婢想俱饿，遂如狗舐砧。&rdquo;少间，女还，殷殷相劳，夺器自涤，促嫡安眠。妻曰：&ldquo;客临吾家，使自备饮馔，亦大笑话。明日合另邀致。&rdquo;逾数日，徐从妻言，使女复召客。客至，恣意饮啖;惟留四簋，不加匕箸。群笑曰：&ldquo;夫人为吾辈恶，故留以待调人。&rdquo;座间一女年，十八九，素舄缟裳，云是新寡，女呼为六姊;情态妖艳，善笑能口。与徐渐洽，辄以谐语相嘲。行觞政，徐为录事，禁笑谑。六姊频犯，连引十余爵，酡然径醉，芳体娇懒，荏弱难持。无何，亡去，徐烛而觅之，则酣寝暗帏中。近接其吻，亦不觉，以手探裤，私处坟起。心旌方摇，席中纷唤徐郎，乃急理其衣，见袖中有绫巾，窃之而出。迨于夜央，众客离席。六姊未醒，七姐入摇之，始呵欠而起，系裙理发从众去。徐拳拳怀念不释，将于空处展玩遗巾，而觅之已渺。疑送客时遗落途间。执灯细照阶除，都复乌有，意不自得。女问之，徐漫应之。女笑曰：&ldquo;勿诳语，巾子人已将去，徒劳心目。&rdquo;徐惊，以实告，且言怀思。女曰：&ldquo;彼与君无宿分，缘止此耳。&rdquo;问其故，曰：&ldquo;彼前身曲中女，君为士人，见而悦之，为两亲所阻，志不得遂，感疾阽危。使人语之曰：&lsquo;我已不起。但得若来，获一扪其肌肤，死无憾!&rsquo;彼感此意，允其所请。适以冗羁未遽往，过夕而至，则病者已殒，是前世与君有一扪之缘也。过此即非所望。&rdquo;后设筵再招诸女，惟六姊不至。徐疑女妒，颇有怨怼。</p><p>　　女一日谓徐曰：&ldquo;君以六姊之故，妄相见罪。彼实不肯至，于我何尤?今八年之好，行相别矣，请为君极力一谋，用解前之惑。彼虽不来，宁禁我不往?登门就之，或人定胜天，不可知。&rdquo;徐喜，从之，女握手，飘然履虚，顷刻至其家。黄甓广堂，门户曲折，与初见时无少异。岳父母并出，曰：&ldquo;拙女久蒙温煦，老身以残年衰慵，有疏省问，或当不怪耶?&rdquo;即张筵作会。女便问诸姊妹。母云：&ldquo;各归其家，惟六姊在耳。&rdquo;即唤婢请六娘子来，久之不出。女入，曳之以至，俯首简默，不似前此之谐。少时，叟媪辞去。女谓六姊曰：&ldquo;姐姐高自重，使人怨我!&rdquo;六姊微晒曰：&ldquo;轻薄郎何宜相近!&rdquo;女执两人残卮，强使易饮，曰：&ldquo;吻已接矣，作态何为?&rdquo;少时，七姐亡去，室中止余二人。徐遽起相逼，六姊宛转撑拒。徐牵衣长跽而哀之，色渐和，相携入室。裁缓襦结，忽闻喊嘶动地，火光射闼。六姊大惊，推徐起曰：&ldquo;祸事忽临，奈何!&rdquo;徐忙迫不知所为，而女郎已窜无迹矣。</p><p>　　徐怅然少坐，屋宇并失。猎者十余人，按鹰操刃而至，惊问：&ldquo;何人夜伏于此?&rdquo;徐托言迷途，因告姓字。一人曰：&ldquo;适逐一狐，见之否?&rdquo;答曰：&ldquo;不见。&rdquo;细认其处，乃于氏殡宫也。怏怏而归。尤冀七姊复至，晨占雀喜，夕卜灯花，而竟无消息矣。董玉玹谈。</p><p>　　乱离二则</p><p>　　学师刘芳辉，京都人。有妹许聘戴生，出阁有日矣。值北兵入境，父兄恐细弱为累，谋妆送戴家。修饰未竟，乱兵纷入，父子分奔，女为牛录俘去。从之数日，殊不少狎。夜则卧之别榻，饮食供奉甚殷。又掠一少年，年与女相上下，仪采都雅。牛录谓之曰：&ldquo;我无子，将以汝继统绪，肯否?&rdquo;少年唯唯。又指女谓曰：&ldquo;如肯，即以此女为汝妇。&rdquo;少年喜，愿从所命。牛录乃使同榻，浃洽甚乐。及枕上各道姓氏，则少年即戴生也。</p><p>　　陕西某公任盐秩，家累不从。值姜瓖之变，故里陷为盗薮，音信隔绝。后乱平，遣人探问，则百里绝烟，无处可询消息。会以复命入都，有老班役丧偶，贫不能娶，公赉数金使买妇。时大兵凯旋，俘获妇口无算，插标市上，如卖牛马。遂携金就择之。自分金少，不敢问少艾。中一媪甚整洁，遂赎以归。媪坐床上细认曰：&ldquo;汝非某班役耶?&rdquo;惊问所知，曰：&ldquo;汝从我儿服役，胡不识!&rdquo;役大骇，急告公。公认之，果母也，因而痛哭，倍偿之。班役以金多，不屑谋媪。见一妇年三十余，风范超脱，因赎之。即行，妇且走且顾，曰：&ldquo;汝非某班役耶?&rdquo;又惊问之，曰：&ldquo;汝从我夫服役，如何不识!&rdquo;班役愈骇，导见公，公视之，真其夫人，又悲失声。一日而母妻重聚，喜极，乃以百金为班役娶美妇焉。此必公有大德，故鬼神为之感应。惜言者忘其姓字，秦中或有能道之者。</p><p>　　异史氏曰：&ldquo;炎昆之祸，玉石不分，诚然。若公一门，是以聚而传者也。董思白之后，仅有一孙，今亦不得奉其祭祀，亦朝士之责也。悲夫!&rdquo;</p><p>　　豢蛇</p><p>　　泗水山中旧有禅院，四无村落，人迹罕到，有道士栖止其中。或言内多大蛇，故游人绝迹。一少年入山罗鹰，入既深，夜无归宿，遥见兰若，趋投之。道士惊曰：&ldquo;居士何来，幸不为儿辈所见!&rdquo;即命坐，具饘粥。食未已，一巨蛇入。粗十余围，昂首向客，怒目电瞛。客大惧。道士以掌击其额，呵曰：去!&rdquo;蛇乃俯首入东室。蜿蜒移时，其躯始尽，盘旋其中，一室尽满。客大惧。道士曰：&ldquo;此平时所豢养。有我在，不妨，所患客自遇之耳。&rdquo;客甫坐，又一蛇入，较前略小，约可五六围。见客遽止，睒(目闪)吐舌如前状。道士又叱之。亦入室去。室无卧处，半绕梁间，壁上土摇落有声。客益惧，终夜不眠。早起欲归，道士送之。出屋门见墙上阶下，大如盎盏者，行卧不一。见生人，皆有吞噬状。客依道士肘腋而行，使送出谷口，乃归。</p><p>　　余乡有客中州者，寄居蛇佛寺。寺中僧人具晚餐，肉汤甚美，而段段皆圆，类鸡项。疑问寺僧：&ldquo;杀鸡何乃得多项?&rdquo;僧曰：&ldquo;此蛇段耳。&rdquo;客大惊，有出门而哇者。既寝，觉胸上蠕蠕，摸之，蛇也，顿起骇呼，僧起曰：&ldquo;此常事，奚足怪!&rdquo;因以火照壁间，大小满墙，榻上下皆是也。次日，僧引入佛殿。佛座下有巨井，井中有蛇，粗如巨瓮，探首井边而不出。爇火下视，则蛇子蛇孙以数百万计，族居其中。僧云：&ldquo;昔蛇出为害，佛坐其上以镇之，其患始平&rdquo;云。</p><p>　　菱角</p><p>　　胡大成，楚人，其母素奉佛。成从塾师读，道由观音祠，母嘱过必入叩。一日至祠，有少女挽儿邀戏其中，发裁掩颈，而风致娟然。时成年十四，心好之。问其姓氏，女笑云：&ldquo;我是祠西焦画工女菱角也。问将何为?&rdquo;成又问：&ldquo;有婿家否?&rdquo;女酡然曰：&ldquo;无也。&rdquo;成曰：&ldquo;我为若婿，好否?&rdquo;女惭云：&ldquo;我不能自主。&rdquo;而眉目澄澄，上下睨成，意似欣属焉。成乃出。女追而遥告曰：&ldquo;崔尔诚，吾父所善，用为媒，无不谐。&rdquo;成曰：&ldquo;诺。&rdquo;归，向母实白心愿。母止此儿，恐拂其意，遂浼崔作冰。焦责聘财奢，事几不就。崔极言成清族美才，焦始许之。</p><p>　　成有伯父，老而无子，授教职于湖北。妻卒任所，母遣成往奔其丧。数月将归，伯又病卒。淹留既久，适大寇据湖南，家耗遂隔。成窜民间，吊影孤惶。一日，有媪年四十八九，萦回村中，日昃不去。自言：&ldquo;乱无归，将以自鬻。&rdquo;或问其价，曰：&ldquo;不屑为人奴，亦不愿为人妇，但有母我者，则从之，不较直。&rdquo;闻者皆笑。成往视之，面目间有一二颇肖其母，触怀大悲。自念只身无缝纫者，遂邀归，执子礼焉。媪喜，便为炊饭织屦，勉劳若母。拂意辄谴之;少有疾苦，则濡煦过于所生。</p><p>　　忽谓曰：&ldquo;此处太平，幸可无虞。然儿长矣，虽在羁旅，大伦不可废。三两日，当为儿娶之。&rdquo;成泣曰：&ldquo;儿自有妇，但间阻南北耳。&rdquo;媪曰：&ldquo;大乱时，人事翻覆，何可株待?&rdquo;成又泣曰：&ldquo;无论结发之盟不可背，且谁以娇女付萍梗人?&rdquo;媪不答，但为治帘幌衾枕，甚周备，亦不识所自来。一日，日既夕，戒成曰：&ldquo;独坐勿寐，我往视新妇来也未。&rdquo;遂出门去。三更既尽，媪不返，心大疑。俄闻门外喧哗，出视，则一女子坐庭中，篷首啜泣。惊问：&ldquo;何人?&rdquo;亦不语。良久，乃言曰：&ldquo;娶我来，即亦非福，但有死耳!&rdquo;成大惊，不知其故。女曰：&ldquo;我少受聘于胡大成，不意湖北去，音信断绝。父母强以我归汝家。身可致，志不可夺也!&rdquo;成闻而哭曰：&ldquo;我便即是胡某。卿菱角耶?&rdquo;女收涕而骇，不信。相将入室，就灯审顾，曰：&ldquo;得无梦耶?&rdquo;乃转悲为喜，相道离苦。先是乱后，湖南百里，涤地无类。焦移家窜长沙之东，又受周生聘。乱中不能成礼。期是夕送诸其家。女泣不盥栉，家中强置车上。途次，女颠堕其下。遂有四人荷肩舆至，云是周家迎女者，即扶升舆，疾行若飞，至是始停。一老姥曳入，曰：&ldquo;此汝夫家，但入勿哭。汝家婆婆，旦晚将至矣。&rdquo;乃去，成诘知情事，始悟媪神人也。夫妻焚香共祷，愿得母子复聚。母自戎马戒严，同俦人妇奔伏涧谷。一夜，噪言寇至，即并张皇四匿。有童子以骑授母，母急不暇问，扶肩而上，轻迅剽遬，瞬息至湖上。马踏水奔腾，蹄下不波。无何，扶下，指一户云：&ldquo;此中可居。&rdquo;母将启谢。回视其马，化为金毛犼，高丈余，童子超乘而去。母以手挝门，豁然启扉。有人出问，怪其音熟，视之，成也。母子抱哭。妇亦惊起，一门欢慰。疑媪是观音大士现身，由此持观音经咒益虔。遂流寓湖北，治田庐焉。</p><p>　　饿鬼</p><p>　　齐人马永，贫而无赖、乡人戏名为&ldquo;饿鬼&rdquo;。年三十余，日益窭，衣百结鹑，两手交其肩，在市上攫食。人尽弃之，不以齿。邑有朱叟者，少携妻居于五都之市，操业不雅;暮岁归其乡，大为士类所口，而朱洁行为善，人始稍稍礼貌之。</p><p>　　一日，值马攫食不偿，为肆人所苦;怜之，代给其直。引归，赠以数百，俾作本。马去，不肯谋业，坐而食。无何，资复匮，仍蹈故辙。而常惧与朱遇，去之临邑。暮宿学宫，冬夜凛寒，辄摘圣贤头上旒而煨其板。学官知之，怒欲加刑。马哀免，愿为先生生财。学官喜，纵之去。马探其生殷富，登门强索资，故挑其怒，乃以刀自劙，诬而控诸学。学官勒取重赂，始免申黜。诸生共愤，质于县尹。尹廉得实，笞四十，梏其颈，三日毙焉。</p><p>　　是夜，朱叟梦马冠带而入，曰：&ldquo;负公大德，今来相报。&rdquo;即寤，妾生子。叟知为马，名以马儿。少不慧，喜其能读。二十余，竭力经纪，得入邑庠。后考试寓旅邸，昼卧床上，见壁间悉糊旧艺，视之，有&ldquo;犬之性&rdquo;四句题，心畏其难，读而志之。入场，适遇此题，录之，得优等，食饩焉。六十余，补临邑训导。数年，曾无一道义交。惟袖中出青蚨，则作鸬鹚笑;不则睫毛一寸长，棱棱若不相识，偶大令以诸生小故，判令薄惩，辄酷烈如治盗贼。有讼士子者，即富来叩门矣。如此多端，诸生不复可耐。而年近七旬，臃肿聋瞆，每向人物色乌须药。有某生素狂，锉茜根给之。天明共视，如庙中所塑灵官状。大怒，拘生，生已早夜亡去。因此愤气中结，数月而死。</p><p>　　考弊司</p><p>　　闻人生，河南人。抱病经日，见一秀才入，伏谒床下，谦抑尽礼。已而请生少步，把臂长语，刺刺且行，数里外犹不言别。生伫足，拱手致辞。秀才云：&ldquo;更烦移趾，仆有一事相求。&rdquo;生问之，答云：&ldquo;吾辈悉属考弊司辖。司主名虚肚鬼王。初见之，例应割髀肉，浼君一缓颊耳。&rdquo;生惊问：&ldquo;何罪而至于此?&rdquo;曰：&ldquo;不必有罪，此是旧例。苦丰于贿者，可赎也，然而我贫。&rdquo;生曰：&ldquo;我素不稔鬼王，何能效力?&rdquo;曰：&ldquo;君前世是伊大父行，宜可听从。&rdquo;</p><p>　　言次，已入城郭。至一府署，廨宇不甚弘敞，惟一堂高广，堂下两碣东西立，绿书大于栲栳，一云&ldquo;孝弟忠信&rdquo;，一云&ldquo;礼义廉耻&rdquo;。历阶而进，见堂上一匾，大书&ldquo;考弊司&rdquo;。楹间，板雕翠色一联云：&ldquo;曰校、曰序、曰庠，两字德行阴教化;上士、中士、下士，一堂礼乐鬼门生。&rdquo;游览未已，官已出，鬈发鲐背，若数百年人。而鼻孔撩天，唇外倾，不承其齿。从一主簿吏，虎首人身。有十余人列侍，半狞恶若山精。秀才曰：&ldquo;此鬼王也。&rdquo;生骇极，欲退却;鬼王已睹，降阶揖生上，便问兴居。生但诺诺。又云：&ldquo;何事见临?&rdquo;生以秀才意具白之。鬼王色变曰：&ldquo;此有成例、即父命所不敢承!&rdquo;气象森凛，似不可入一词。生不敢言，骤起告别，鬼王侧行送之，至门外始返。生不归，潜入以观其变。至堂下，则秀才已与同辈数人，交臂历指，俨然在徽纆中。一狞人持刀来，裸其股，割片肉，可骈三指许。秀才大嗥欲嗄。</p><p>　　生少年负义，愤不自持，大呼曰：&ldquo;惨毒如此，成何世界!&rdquo;鬼王惊起，暂命止割，蹻履迎生。生忿然已出，遍告市人，将控上帝。或笑曰：&ldquo;迂哉!蓝尉苍苍，何处觅上帝而诉之冤也?此辈与阎罗近，呼之或可应耳。&rdquo;乃示之途。趋而往，果见殿陛威赫，阎罗方坐，伏阶号屈。王召诉已，立命诸鬼绾绁提锤而去。少顷，鬼王及秀才并至，审其情确，大怒曰：&ldquo;怜尔夙世攻苦，暂委此任，候生贵家，今乃敢尔!其去若善筋，增若恶骨，罚今生生世世不得发迹也!&rdquo;鬼乃箠之，仆地，颠落一齿。以刀割指端，抽筋出，亮白如丝。鬼王呼痛，声类斩豕。手足并抽讫，有二鬼押去。</p><p>　　生稽首而出，秀才从其后，感荷殷殷。挽送过市，见一户垂朱帘，帘内一女子露半面，容妆绝美。生问：&ldquo;谁家?&rdquo;秀才曰：&ldquo;此曲巷也。&rdquo;既过，生低徊不能舍、遂坚止秀才。秀才曰：&ldquo;君为仆来，而今踽踽而去，心何忍。&rdquo;生固辞，乃去。生望秀才去远，急趋入帘内。女接见，喜形于色。入室促坐，相道姓名。女曰：&ldquo;柳氏，小字秋华。&rdquo;一妪出，为具肴酒。酒阑，入帷，欢爱殊浓，切切订婚嫁。妪入曰：&ldquo;薪水告竭，要耗郎君金资，奈何!&rdquo;生顿念腰橐空虚，愧惶无声。久之，曰：&ldquo;我实不曾携得一文，官署券保，归即奉酬。&rdquo;妪变色曰：&ldquo;曾闻夜度娘索逋欠耶?&rdquo;秋华颦蹙，不作一语。生暂解衣为质，妪持笑曰：&ldquo;此尚不能偿酒值耳。&rdquo;呶呶不满志，与女俱入。生惭，移时，犹冀女出展别，再订前约。候久无音，潜入窥之，见妪与女，自肩以上化为牛鬼，目睒睒相对立。大惧，趋出，欲归，则百道岐出，莫知所从。问之市人，并无知其村名者。徘徊廛肆之间，历两昏晓，凄意含酸，响肠鸣饿，进退不能自决。忽秀才过，望见之，惊曰：&ldquo;何尚未归，而简亵若此?&rdquo;生腼颜莫对。秀才曰：&ldquo;有之矣!得毋为花夜叉所迷耶?&rdquo;遂盛气而往，曰：&ldquo;秋华母子，何遽不少施面目耶!&rdquo;去少时，即以衣来付生曰：&ldquo;淫婢无礼，已叱骂之矣。&rdquo;送生至家，乃别而去。生暴绝三日而苏，历历为家人言之。</p><p>　　阎罗</p><p>　　沂州徐公星，自言夜作阎罗王。州有马生亦然。徐闻之，访诸其家，问马：&ldquo;昨夕冥中处分何事?&rdquo;马曰，&ldquo;无他事，但送左萝石升天。天上堕莲花，朵大如屋&rdquo;云。</p><p>　　大人</p><p>　　长山李孝廉质君诣青州，途中遇六七人，语音类燕。审视两颊，俱有瘢，大如钱，异之，因问何病之同。客曰：旧岁客云南，日暮失道，入大山中，绝壑巉岩，不可得出。因共系马解装，傍树栖止。夜深，虎豹鸮鸱，次第嗥动，诸客抱膝相向，不能寐。忽见一大人来，高以丈许。客团伏，莫敢息。大人至，以手攫马而食，六七匹顷刻都尽;既而折树上长条，捉人首穿腮，如贯鱼状，贯讫，提行数步，条毳折有声。大人似恐坠落，乃屈条之两端，压以巨石而去。客觉其去远，出佩刀自断贯条，负痛疾走。见大人又导一人俱来，客惧，伏丛莽中。见后来者更巨，至树下，往来巡视，似有所求而不得。已乃声啁啾，似巨鸟鸣，意甚怒，盖怒大人之给己也。因以掌批其颊。大人伛偻顺受，不敢少争。俄而俱去。</p><p>　　诸客始仓皇出，荒窜良久，遥见岭头有灯火，群趋之。至则一男子居石室中。客入环拜，兼告所苦。男子曳令坐曰：&ldquo;此物殊可恨，然我亦不能钳制。待舍妹归，可与谋也。&rdquo;无何，一女子荷两虎自外入，问客何来，诸客叩伏而告以故。女子曰：&ldquo;久知两个为孽，不图凶顽若此!当即除之。&rdquo;于石室中出铜锤，重三四百斤，出门遂逝。男子煮虎肉饷客。肉未熟，女子已返，曰：&ldquo;彼见我欲遁，追之数十里，断其一指而还。&rdquo;因以指掷地，大于胚骨焉。众骇极，问其姓氏，不答。少间，肉熟，客创痛不食;女以药屑遍糁之，痛顿止。天明，女子送客至树下，行李俱在。各负装行十余里，经昨夜斗处，女子指示之，石洼中残血尚存盆许。出山，女子始别而返。</p><p>　　向杲</p><p>　　向杲，字初旦，太原人，与庶兄晟，友于最敦。晟狎一妓，名波斯，有割臂之盟，以其母取直奢，所约不遂。适其母欲从良，愿先遣波斯。有庄公子者，素善波斯，请赎为妾。波斯谓母曰：&ldquo;既愿同离水火，是欲出地狱而登天堂也。若妾媵之，相去几何矣!肯从奴志，向生其可。&rdquo;母诺之，以意达晟。时晟丧偶未婚，喜，竭资聘波斯以归。庄闻，怒夺所好，途中偶逢，大加诟骂;晟不服，遂嗾从人折箠笞之，垂毙乃去。杲闻奔视，则兄已死，不胜哀愤。具造赴郡。庄广行贿赂，使其理不得伸。</p><p>　　杲隐忿中结，莫可控拆，惟思要路刺杀庄，日怀利刃，伏于山径之莽。久之，机渐泄。庄知其谋，出则戒备甚严。闻汾州有焦桐者，勇而善射，以多金聘为卫。杲无计可施，然犹日伺之。一日，方伏，雨暴作，上下沾濡，寒战颇苦。既而烈风四塞，冰雹继至，身忽然痛痒不能复觉。岭上旧有山神祠，强起奔赴。既入庙，则所识道士在内焉。先是，道士尝行乞村中，杲辄饭之，道士以故识杲。见杲衣服濡湿，乃以布袍授之，曰：&ldquo;姑易此。&rdquo;杲易衣，忍冻蹲若犬，自视，则毛革顿生，身化为虎。道士已失所在。心中惊恨，转念：得仇人而食其肉，计亦良得。下山伏旧处，见己尸卧丛莽中，始悟前身已死，犹恐葬于乌鸢，时时逻守之。越日，庄始经此，虎暴出，于马上扑庄落，龁其首，咽之。焦桐返马而射，中虎腹，蹶然遂毙。</p><p>　　杲在错楚中，恍若梦醒;又经宵，始能行步，厌厌以归。家人以其连夕不返，方共骇疑，见之，喜相慰问。杲但卧，蹇涩不能语。少间，闻庄信，争即床头庆告之。杲乃自言：&ldquo;虎即我也。&rdquo;遂述其异，由此传播。庄子痛父之死甚惨，闻而恶之，因讼杲。官以其诞而无据，置不理焉。</p><p>　　异史氏曰：&ldquo;壮士志酬，必不生返，此千古所悼恨也。借人之杀以为生，仙人之术亦神哉!然天下事足发指者多矣。使怨者常为人，恨不令暂作虎!&rdquo;</p><p>　　董公子</p><p>　　青州董尚书可畏，家庭严肃，内外男女，不敢通一语。一日，有婢仆调笑于中门之外，公子见而怒叱之，各奔去。及夜，公子偕僮卧斋中，时方盛暑，室门洞敞。更深时，僮闻床上有声甚厉，惊醒;月影中，见前仆提一物出门去，以其家人故，弗深怪，遂复寐。忽闻靴声訇然，一伟丈夫赤而修髯，似寿亭侯像，捉一人头入。僮惧，蛇行入床下，闻床上支支格格，如振衣，如摩腹，移时始罢。靴声又响，乃去。僮伸颈渐出，见窗棂上有晓色。以手扪床上，着手沾湿，嗅之血腥。大呼公子，公子方醒，告而火之，血盈枕席。大骇，不知其故。</p><p>　　忽有官役叩门，公子出见，役愕然，但言怪事。诘之，告曰：&ldquo;适衙前一人神色迷罔，大声曰：&lsquo;我杀主人矣!&rsquo;众见其衣有血污，执而白之官，审知为公子家人。渠言已杀公子，埋首于关庙之侧。往验之，穴土犹新，而首则并无。&rdquo;公子骇异，趋赴公庭，见其人即前狎婢者也。因述其异。官甚惶惑，重责而释之。公子不欲结怨于小人，以前婢配之，令去。</p><p>　　积数日，其邻堵者，夜闻仆房中一声震响若崩裂，急起呼之，不应。排闼入视，见夫妇及寝床，皆截然断而为两。木肉上俱有削痕，似一刀所断者。关公之灵迹最多，未有奇于此者也。</p><p>　　周三</p><p>　　泰安张太华，富吏也。家有狐扰，遣制罔效。陈其状于州尹，尹亦不能为力。时州之东亦有狐居村民家，人共见为一白发叟，叟与居人通吊问，如世人礼。自云行二，都呼为胡二爷。适有诸生谒尹，间道其异。尹为吏策，使往问叟，时东村人有作隶者，吏访之，果不诬，因与俱往。即隶家设筵招胡，胡至，揖让酬酢，无异常人。吏告所求，胡曰：&ldquo;我固悉之，但不能为君效力。仆友人周三，侨居岳庙，宜可降伏，当代求之。&rdquo;吏喜，申谢。胡临别与吏约，明日张筵于岳庙之东，吏领教。</p><p>　　胡果导周至。周虬髯铁面，服裤褶。饮数行，向吏曰：&ldquo;适胡二弟致尊意，事已尽悉。但此辈实繁有徒，不可善谕，难免用武。请即假馆君家，微劳所不敢辞。&rdquo;吏转念：去一狐，得一狐，是以暴易暴也，游移不敢即应。周已知之，曰：&ldquo;无畏。我非他比，且与君有喜缘，请勿疑。&rdquo;吏诺之。周又嘱：&ldquo;明日偕家人阖户坐室中，幸勿哗。&rdquo;吏归，悉遵所教。俄闻庭中攻击刺斗之声，逾时始定。启关出视，血点点盈阶上;墀中有小狐首数枚，大如碗盏焉;又视所除舍，则周危坐其中，拱手笑曰：&ldquo;蒙重托，妖类已荡灭矣。&rdquo;自是馆于其家，相见如主客焉。</p><p>　　鸽异</p><p>　　鸽类甚繁：晋有坤星，鲁有鹤秀，黔有腋蝶，梁有翻跳，越有诸尖，皆异种也。又有靴头、点子、大白、黑石、夫妇雀、花狗眼之类，名不可屈以指，惟好事者能辨之也。</p><p>　　邹平张公子幼量，癖好之，按经而求，务尽其种。其养之也，如保婴儿：冷则疗以粉草，热则投以盐颗。鸽善睡，睡太甚，有病麻痹而死者。张在广陵，以十金购一鸽，体最小，善走，置地上，盘旋无已时，不至死不休也，故常须人把握之;夜置群中使惊诸鸽，可以免痹股之病，是名&ldquo;夜游&rdquo;。齐鲁养鸽家，无如公子最;公子亦以鸽自诩。</p><p>　　一夜，坐斋中，忽一白衣少年叩扉入，殊不相识。问之，答曰：&ldquo;漂泊之人，姓名何足道。遥闻畜鸽最盛，此亦生平所好，愿得寓目。&rdquo;张乃尽出所有，五色俱备，灿若云锦。少年笑曰：&ldquo;人言果不虚，公子可谓养鸽之能事矣。仆亦携有一两头，颇愿观之否?&rdquo;张喜，从少年去。月色冥漠，旷野萧条，心窃疑俱。少年指曰：&ldquo;请勉行，寓屋不远矣。&rdquo;又数武，见一道院，仅两楹，少年握手入，昧无灯火。少年立庭中，口中作鸽鸣。忽有两鸽出：状类常鸽，而毛纯白，飞与檐齐，且鸣且斗，每一扑，必作斤斗。少年挥之以肱，连翼而去。复撮口作异声，又有两鸽出：大者如鹜，小者裁如拳，集阶上，学鹤舞。大者延颈立，张翼作屏，宛转鸣跳，若引之;小者上下飞鸣，时集其顶，翼翩翩如燕子落蒲叶上，声细碎，类鼗鼓;大者伸颈不敢动。鸣愈急，声变如磬，两两相和，间杂中节。既而小者飞起，大者又颠倒引呼之。张嘉叹不已，自觉望洋可愧。遂揖少年，乞求分爱，少年不许。又固求之，少年乃叱鸽去，仍作前声，招二白鸽来，以手把之，曰：&ldquo;如不嫌憎，以此塞责。&rdquo;接而玩之，睛映月作琥珀色，两目通透，若无隔阂，中黑珠圆于椒粒;启其翼，胁肉晶莹，脏腑可数。张甚奇之，而意犹未足，诡求不已。少年曰：&ldquo;尚有两种未献，今不敢复请观矣。&rdquo;</p><p>　　方竞论间，家人燎麻炬入寻主人。回视少年，化白鸽，大如鸡，冲霄而去。又目前院宇都渺，盖一小墓，树二柏焉。与家人抱鸽，骇叹而归。试使飞，驯异如初，虽非其尤，人世亦绝少矣。于是爱惜臻至。</p><p>　　积二年，育雌雄各三。虽戚好求之，不得也。有父执某公，为贵官，一日，见公子，问：&ldquo;畜鸽几许?&rdquo;公子唯唯以退。疑某意爱好之也，思所以报而割爱良难。又念：长者之求，不可重拂。且不敢以常鸽应，选二白鸽，笼送之，自以千金之赠不啻也。他日见某公，颇有德色，而其殊无一申谢语。心不能忍，问：&ldquo;前禽佳否?&rdquo;答云：&ldquo;亦肥美。&rdquo;张惊曰：&ldquo;烹之乎?&rdquo;曰：&ldquo;然。&rdquo;张大惊曰：&ldquo;此非常鸽，乃俗所言&lsquo;靼鞑&rsquo;者也!&rdquo;某回思曰：&ldquo;味亦殊无异处。&rdquo;</p><p>　　张叹恨而返。至夜，梦白衣少年至，责之曰：&ldquo;我以君能爱之，故遂托以子孙。何以明珠暗投，致残鼎镬!今率儿辈去矣。&rdquo;言已，化为鸽，所养白鸽皆从之，飞鸣径去。天明视之，果俱亡矣。心甚恨之，遂以所畜，分赠知交，数日而尽。</p><p>　　异史氏曰：&ldquo;物莫不聚于所好，故叶公好龙，则真龙入室，而况学士之于良友，贤君之于良臣乎?而独阿堵之物，好者更多，而聚者特少，亦以见鬼神之怒贪，而不怒痴也。&rdquo;</p><p>　　向有友人馈朱鲫于孙公子禹年，家无慧仆，以老佣往。及门，倾水出鱼，索柈而进之，及达主所，鱼已枯毙。公子笑而不言，以酒犒佣，即烹鱼以飨。既归，主人问：&ldquo;公子得鱼颇欢慰否?&rdquo;答曰：&ldquo;欢甚。&rdquo;问：&ldquo;何以知?&rdquo;曰：&ldquo;公子见鱼便欣然有笑容，立命赐酒，且烹数尾以犒小人。&rdquo;主人骇甚，自念所赠，颇不粗劣，何至烹赐下人。因责之曰：&ldquo;必汝蠢顽无礼，故公子迁怒耳。&rdquo;佣扬手力辩曰：&ldquo;我固陋拙，遂以为非人也!登公子门，小心如许，犹恐筲斗不文，敬索柈出，一一匀排而后进之，有何不周详也?&rdquo;主人骂而遣之。</p><p>　　灵隐寺僧某，以茶得名，铛臼皆精。然所蓄茶有数等，恒视客之贵贱以为烹献;其最上者，非贵客及知味者，不一奉也。一日，有贵官至，僧伏谒甚恭，出佳茶，手自烹进，冀得称誉。贵官默然。僧惑甚，又以最上一等烹而进之。饮已将尽，并无赞语。僧急不能待，鞠躬曰：&ldquo;茶何如?&rdquo;贵官执盏一拱曰：&ldquo;甚热。&rdquo;此两事，可与张公子之赠鸽同一笑也。</p><p>　　聂政</p><p>　　怀庆潞王，有昏德，时行民间，窥有好女子，辄夺之。有王生妻，为王所睹，遣舆马直入其家。女子号泣不伏，强舁而出。王亡去，隐身聂政之墓，冀妻经过，得一遥诀。无何妻至，望见夫，大哭投地。王恻动心怀，不觉失声。从人知其王生，执之，将加搒掠。忽墓中一丈夫出，手握白刃，气象威猛，厉声曰：&ldquo;我聂政也!良家子岂可强占!念汝辈不能自由，姑且宥恕。寄语无道王：若不改行，不日将抉其首!&rdquo;众大骇，弃车而走。丈夫亦入墓中而没。夫妻叩墓归，犹惧王命复临。过十余日，竟无消息，心始安。王自是淫威亦少杀云。</p><p>　　异史氏曰：&ldquo;余读刺客传，而独服膺于轵深井里也。其锐身而报知己也，有豫之义;白昼而屠卿相，有鱄之勇;皮面自刑，不累骨肉，有曹之智。至于荆轲，力不足以谋无道秦，遂使绝裾而去，自取灭亡。轻借樊将军之头，何日可能还也?此千古之所恨，而聂政之所嗤者矣。闻之野史：其坟见掘于羊、左之鬼。果尔，则生不成名，死犹丧义，其视聂之抱义愤而惩荒淫者，为人之贤不肖何如哉!噫!聂之贤，于此益信。&rdquo;</p><p>　　冷生</p><p>　　平城冷生，少最钝，年二十余，未能通一经。忽有狐来，与之燕处，每闻其终夜语，即兄弟诘之，亦不肯泄。如是多日，忽得狂易病，每得题为文，则闭门枯坐，少时，哗然大笑。窥之，则手不停草，而一艺成矣。脱稿又文思精妙。是年入泮，明年食饩。每逢场作笑，响彻堂壁，由此&ldquo;笑生&rdquo;之名大噪。幸学使退休，不闻。后值某学使规矩严肃，终日危坐堂上。忽闻笑声，怒执之，将以加责，执事官代白其颠。学使怒稍息，释之，而黜其名。从此佯狂诗酒。著有&ldquo;颠草&rdquo;四卷，超拔可诵。</p><p>　　异史氏曰：&ldquo;闭门一笑，与佛家顿悟时何殊间哉!大笑成文，亦一快事，何至以此褫革?如此主司，宁非悠悠!&rdquo;</p><p>　　学师孙景夏，往访友人，至其窗外，不闻人语，但闻笑声嗤然，顷刻数作。意其与人戏耳。入视，则居之独也。怪之。始大笑曰：&ldquo;适无事，默熟笑谈耳。&rdquo;邑宫生，家畜一驴，性蹇劣，每途中逢徒步客，拱手谢曰：&ldquo;适忙，不遑下骑，勿罪!&rdquo;言未已，驴已蹶然伏道上，屡试不爽。宫大惭恨，因与妻谋，使伪作客。己乃跨驴周于庭，向妻拱手，作遇客语，驴果伏。便以利锥毒刺之。适有友人相访，方欲款关，闻宫言于内曰：&ldquo;不遑下骑，勿罪!&rdquo;少顷，又言之。心大怪异，叩扉问其故，以实告，相与捧腹。</p><p>　　此二则，可附冷生之笑并传矣。</p><p>　　狐惩淫</p><p>　　某生购新第，常患狐。一切服物，多为所毁，且时以尘土置汤饼中。</p><p>　　一日，有友过访，值生出，至暮不归。生妻备馔供客，已而借婢啜食余饵。生素不羁，好蓄媚药，不知何时狐以药置粥中，妇食之，觉有脑麝气，问婢，婢云不知。食讫，觉欲焰上炽，不可暂忍，强自按抑，燥渴愈急。筹思家中无可奔者，惟有客在，遂往叩斋。客问其谁，实告之;问何作，不答。客谢曰：&ldquo;我与若夫道义交，不敢为此兽行。&rdquo;妇尚流连，客叱骂曰：&ldquo;某兄文章品行，被汝丧尽矣!&rdquo;隔窗唾之，妇大惭，乃退。因自念：我何为若此?忽忆碗中香，得毋媚药也?检包中药，果狼藉满案，盎盏中皆是也。稔知冷水可解，因就饮之。顷刻，心下清醒，愧耻无以自容。展转既久，更漏已残，愈恐天晓难以见人，乃解带自经。婢觉救之，气已渐绝;辰后，始有微息。客夜间已遁。</p><p>　　生晡后方归，见妻卧，问之，不语，但含清涕。婢以状告，大惊，苦诘之。妻遣婢去，始以实告。生叹曰：&ldquo;此我之淫报也，于卿何尤?幸有良友，不然，何以为人!&rdquo;遂从此痛改往行，狐亦遂绝。</p><p>　　异史氏曰：&ldquo;居家者相戒勿蓄砒鸩，从无有相戒不蓄媚药者，亦犹人之畏兵刃而狎床第也。宁知其毒有甚于砒鸩者哉!顾蓄之不过以媚内耳!乃至见嫉于鬼神;况人之纵淫，有过于蓄药者乎?&rdquo;</p><p>　　某生赴试，自郡中归，日已暮，携有莲实菱藕，入室，并置几上。又有藤津伪器一事，水浸盎中。诸邻人以生新归，携酒登堂，生仓卒置床下而出，令内子经营供馔，与客薄饮。饮已，入内，急烛床下，盎水已空。问妇，妇曰：&ldquo;适与菱藕并出供客，何尚寻也?&rdquo;生忆肴中有黑条杂错，举座不知何物。乃失笑曰：&ldquo;痴婆子!此何物事，可供客耶?&rdquo;妇亦疑曰：&ldquo;我尚怨子不言烹法，其状可丑，又不知何名，只得糊涂脔切耳。&rdquo;生乃告之，相与大笑。今某生贵矣，相狎者犹以为戏。</p><p>　　山市</p><p>　　奂山山市，邑八景之一也，数年恒不一见。孙公子禹年，与同人饮楼上，忽见山头有孤塔耸起，高插青冥。相顾惊疑，念近中无此禅院。无何，见宫殿数十所，碧瓦飞甍，始悟为山市。未几，高垣睥睨，连亘六七里，居然城郭矣。中有楼若者、堂若者、坊若者，历历在目，以亿万计。忽大风起，尘气莽莽然，城市依稀而已。既而风定天清，一切乌有;惟危楼一座，直接霄汉。五架窗扉皆洞开，一行有五点明处，楼外天也。层层指数：楼愈高，则明渐小;数至八层、裁如星点，又其上，则黯然缥缈，不可计其层次矣。而楼上人往来屑屑，或凭或立，不一状。逾时，楼渐低，可见其顶，又渐如常楼，又渐如高舍，倏忽如拳如豆，遂不可见。又闻有早行者，见山上人烟市肆，与世无别，故又名&ldquo;鬼市&rdquo;云。</p><p>　　江城</p><p>　　临江高蕃，少慧，仪容秀美，十四岁入邑庠。富室争女之，生选择良苛，屡梗父命。父仲鸿，年六十，止此子，宠惜之，不忍少拂。</p><p>　　东村有樊翁者，授童蒙于市肆，携家僦生屋。翁有女，小字江城，与生同甲，时皆八九岁，两小无猜，日共嬉戏。后翁徙去，积四五年，不复闻问。一日，生于隘巷中，见一女郎，艳美绝俗，从以小鬟，仅六七岁，不敢倾顾，但斜睨之。女停睇，若欲有言，细视之，江城也。顿大惊喜。各无所言，相视呆立，移时始别，两情恋恋。生故以红巾遗地而去，小鬟拾之，喜以授女。女入袖中，易以己巾，伪谓鬟曰：&ldquo;高秀才非他人，勿得讳其遗物，可追还之。&rdquo;小鬟果追付生，生得巾大喜。归见母，请与论婚。母曰：&ldquo;家无半间屋，南北流寓，何足匹偶?&rdquo;生曰：&ldquo;我自欲之，固当无悔。&rdquo;母不能决，以商仲鸿，鸿执不可。生闻之闷闷，嗌不容粒。母忧之，谓高曰：&ldquo;樊氏虽贫，亦非狙侩无赖者比。我请过其家，倘其女可偶，当亦无害。&rdquo;高曰：&ldquo;诺。&rdquo;母托烧香黑帝祠，诣之。见女明眸秀齿，居然娟好，心大爱悦。遂以金帛厚赠之，实告以意。樊媪谦抑而后受盟。归述其情，生始解颜为笑。</p><p>　　逾岁，择吉迎女归，夫妻相得甚欢。而女善怒，反眼若不相识，词舌嘲啁，常聒于耳。生以爱故，悉含忍之。翁媪闻之，心弗善也，潜责其子。为女所闻，大恚，诟骂弥加。生稍稍反其恶声，女益怒，挞逐出户，阖其扉。生</p><p>　　(口習)々门外，不敢叩关，抱膝宿檐下。女从此视若仇。其初，长跪犹可以解，渐至屈膝无灵，而丈夫益苦矣。翁姑薄让之，女抵牾不可言状。翁姑忿怒，逼令大归。</p><p>　　樊惭惧，浼交好者请于仲鸿，仲鸿不许。年余，生出遇岳，岳邀归其家，谢罪不遑。妆女出见，夫妇相看，不觉恻楚。樊乃沽酒款婿，酬劝甚殷。日暮，坚止留宿，扫别榻，使夫妇并寝。既曙辞归，不敢以情告父母，掩饰弥缝。自此三五日，暂一寄岳家宿，而父母不知也。樊一日自诣仲鸿。初不见，迫而后见之。樊膝行而请，高不承，诿诸其子。樊曰：&ldquo;婿昨夜宿仆家，不闻有异言。&rdquo;高惊问：&ldquo;何时寄宿?&rdquo;樊具以告。高赧谢曰：&ldquo;我固不知。彼爱之，我独何仇乎?&rdquo;樊既去，高呼子而骂，生但俯首，不少出气。言间，樊已送女至。高曰：&ldquo;我不能为儿女任过，不如各立门户，即烦主析爨之盟。&rdquo;樊劝之，不听。遂别院居之，遣一婢给役焉。</p><p>　　月余，颇相安，翁妪窃慰。未几，女渐肆，生面上时有指爪痕，父母明知之，亦忍不置问。一日生不堪挞楚，奔避父所，芒芒然如鸟雀之被鹯殴者。翁媪方怪问，女已横梃追入，竟即翁侧捉而箠之。翁姑涕噪，略不顾赡，挞至数十，始悻悻以去。高逐子曰：&ldquo;我惟避嚣，故析尔。尔固乐此，又焉逃乎?&rdquo;</p><p>　　生被逐，徙倚无所归。母恐其折挫行死，今独居而给之食。又召樊来，使教其女。樊入室，开谕万端，女终不听，反以恶言相苦。樊拂衣去，誓相绝。无何，樊翁愤生病，与妪相继死。女恨之，亦不临吊，惟日隔壁噪骂，故使翁姑闻。高悉置不知。</p><p>　　生自独居，若离汤火，但觉凄寂。暗以金啖媒媪李氏，纳妓斋中，往来皆以夜。久之，女微闻之，诣斋嫚骂。生力白其诬，矢以天日，女始归。自此，日伺生隙。李媪自斋中出，适相遇，急呼之;媪神色变异，女愈疑，谓媪曰：&ldquo;明告所作，或可宥免;若有隐秘，撮毛尽矣!&rdquo;媪战而告曰：&ldquo;半月来，惟勾栏李云娘过此两度耳。适公子言，曾于玉笥山见陶家妇，爱其双翘，嘱奴招致之。渠虽不贞，亦未便作夜度娘，成否故未必也。&rdquo;女以其言诚，姑从宽恕。媪欲去，又强止之。日既昏，呵之曰：&ldquo;可先往灭其烛，便言陶家至矣。&rdquo;媪如其言。女即遽入。生喜极，挽臂促坐，具道饥渴。女默不语，生暗中索其足，曰：&ldquo;山上一觐仙容，介介独恋是耳。&rdquo;女终不语。生曰：&ldquo;夙昔之愿，今始得遂，何可觌面而不识也?&rdquo;躬自促火一照，则江城也。大惧失色，堕烛于地，长跪觳觫，若兵在颈。女摘耳提归，以针刺两股殆遍，乃卧以下床，醒则骂之。生以此畏若虎狼，即偶假以颜色，枕席之上，亦震慑不能为人。女批颊而叱去之，益厌弃不以人齿。生日在兰麝之乡，如犴狴中人，仰狱吏之尊也。女有两姊，俱适诸生。长姊平善，讷于口，常与女不相洽。二姊适葛氏，为人狡黠善辩，顾影弄姿，貌不及江城，而悍妒与埒。姊妹相逢无他语，惟各以阃威自鸣得意。以故二人最善。生适戚友，女辄嗔怒;惟适葛所，知而不禁。一日，饮葛所，既醉，葛嘲曰：&ldquo;子何畏之甚?&rdquo;生笑曰：&ldquo;天下事颇多不解：我之畏，畏其美也，乃有美不及内人，而畏甚于仆者，惑不滋甚哉?&rdquo;葛大惭，不能对。婢闻，以告二姊。二姊怒，操杖遽出，生见其凶，跴屣欲走。杖起，已中腰膂，三杖三蹶而不能起。误中颅，血流如沈。二姊去，生蹒跚而归。</p><p>　　妻惊问之，初以迕姨故，不敢遽告;再三研诘，始具陈之。女以帛束生首，忿然曰：&ldquo;人家男子，何烦他挞楚耶!&rdquo;更短袖裳，怀木杵，携婢径去。抵葛家，二姊笑语承迎，女不语，以杵击之，仆;裂裤而痛楚焉。齿落唇缺，遗失溲便。女返，二姊羞愤，遣夫赴诉于高。生趋出，极意温恤，葛私语曰：&ldquo;仆此来，不得不尔。悍妇不仁，幸假手而惩创之，我两人何嫌焉。&rdquo;女已闻之，遽出，指骂曰：&ldquo;龌龊贼!妻子亏苦，反窃窃与外人交好!此等男子，不宜打煞耶!&rdquo;疾呼觅杖。葛大窘，夺门窜去。生由此往来全无一所。</p><p>　　同窗王子雅过之，宛转留饮。饮间，以闺阁相谑，频涉狎亵。女适窥客，伏听尽悉，暗以巴豆投汤中而进之。未几，吐利不可堪，奄存气息。女使婢问之曰：&ldquo;再敢无礼否?&rdquo;始悟病之所自来，呻吟而哀之，则绿豆汤已储待矣，饮之乃止。从此同人相戒，不敢饮于其家。</p><p>　　王有酤肆，肆中多红梅，设宴招其曹侣。生托文社，禀白而往。日暮，既酣，王生曰：&ldquo;适有南昌名妓，流寓此间，可以呼来共饮。&rdquo;众大悦。惟生离席，兴辞，群曳之曰：&ldquo;阃中耳目虽长，亦听睹不至于此。&rdquo;因相矢缄口，生乃复坐。少间，妓果出，年十七八，玉佩丁冬，云鬟掠削。问其姓，云：&ldquo;谢氏，小字芳兰。&rdquo;出词吐气，备极风雅，举座若狂。而芳兰犹属意生，屡以色授。为众所觉，故曳两人连肩坐。芳兰阴把生手，以指书掌作&ldquo;宿&rdquo;字。生于此时，欲去不忍，欲留不敢，心如乱丝，不可言喻。而倾头耳语，醉态益狂，榻上胭脂虎，亦并忘之。少选，听更漏已动，肆中酒客愈稀，惟遥座一美少年，对烛独酌，有小僮捧巾侍焉;众窃议其高雅。无何，少年罢饮，出门去。僮返身入，向生曰：&ldquo;主人相候一语。&rdquo;众则茫然，惟生颜色惨变，不遑告别，匆匆便去。盖少年乃江城，僮即其家婢也。</p><p>　　生从至家，伏受鞭扑。从此禁锢益严，吊庆皆绝。文宗下学，生以误讲降为青。一日，与婢语，女疑与私，以酒坛囊婢首而挞之。已而缚生及婢，以绣剪剪腹间肉互补之，释缚令其自束。月余，补处竟合为一云。女每以白足踏饼尘土中，叱生摭食之。如是种种。母以忆子故，偶至其家，见子柴瘠，归而痛哭欲死。夜梦一叟告之曰：&ldquo;不须忧烦，此是前世因。江城原静业和尚所养长生鼠，公子前生为士人，偶游其地，误毙之。今作恶报，不可以人力回也。每早起，虔心诵观音咒一百遍，必当有效。&rdquo;醒而述于仲鸿，异之，夫妻遵教。虔诵两月余，女横如故，益之狂纵。闻门外钲鼓，辄握发出，憨然引眺，千人指视，恬不为怪。翁姑共耻之，而不能禁。</p><p>　　忽有老僧在门外宣佛果，观者如堵。僧吹鼓上革作牛鸣。女奔出，见人众无隙，命婢移行床，翘登其上。众目集视，女如弗觉。逾时，僧敷衍将毕，索清水一盂，持向女而宣言曰：&ldquo;莫要嗔，莫要嗔!前世也非假，今世也非真。咄!鼠子缩头去，勿使猫儿寻。&rdquo;宣已，吸水噀射女面，粉黛淫淫，下沾衿袖。众大骇，意女暴怒，女殊不语，拭面自归。僧亦遂去。女入室痴坐，嗒然若丧，终日不食，扫榻遽寝。中夜，忽唤生醒，生疑其将遗，捧进溺盆。女却之，暗把生臂，曳入衾。生承命，四体惊悚，若奉丹诏。女慨然曰：&ldquo;使君如此，何以为人!&rdquo;乃以手抚扪生体，每至刀杖痕，嘤嘤啜泣，辄以爪甲自掐，恨不即死。生见其状，意良不忍，所以慰藉之良厚。女曰：&ldquo;妾思和尚必是菩萨化身。清水一洒，若更腑肺。今回忆曩昔所为，都如隔世。妾向时得毋非人耶?有夫妇而不能欢，有姑嫜而不能事，是诚何心!明日可移家去，仍与父母同居，庶便定省。&rdquo;絮语终夜，如话十年之别。昧爽即起，折衣敛器，婢携簏，躬袱被，促生前往叩扉。母出骇问，告以意。母尚迟回有难色，女已偕婢入。母从入。女伏地哀泣，但求免死。母察其意诚，亦泣曰：&ldquo;吾儿何遽如此?&rdquo;生为细述前状，始悟曩昔之梦验也。</p><p>　　喜，唤厮仆为除旧舍。女自是承颜顺志过于孝子，见人，则觍如新妇;或戏述往事，则红涨于颊。且勤俭，又善居积，三年翁媪不问家计，而富称巨万矣。生是岁乡捷。每谓生曰：&ldquo;当日一见芳兰，今犹忆之。&rdquo;生以不受荼毒，愿已至足，妄念所不敢萌，唯唯而已。会以应举入都，数月乃返。入室，见芳兰方与江城对弈。惊而问之，则女以数百金出其籍矣。此事浙中王子雅言之甚详。</p><p>　　异史氏曰：&ldquo;人生业果，饮啄必报，而惟果报之在房中者，如附骨之疽，其毒尤惨。每见天下贤妇十之一，悍妇十之九，亦以见人世之能修善业者少也。观自在愿力宏大，何不将盂中水洒大千世界也?&rdquo;</p><p>　　孙生</p><p>　　孙生，娶故家女辛氏，初入门，为穷裤，多其带，浑身纠缠甚密，拒男子不与共榻，床头常设锥簪之器以自卫。孙屡被刺剟，因就别榻眠。月余，不敢问鼎。即白昼相逢，女未尝假以言笑。</p><p>　　同窗某知之，私谓孙曰：&ldquo;夫人能饮否?&rdquo;答云：&ldquo;少饮。&rdquo;某戏之曰：&ldquo;仆有调停之法，善而可行。&rdquo;问：&ldquo;何法?&rdquo;曰：&ldquo;以迷药入酒，给使饮焉，则惟君所为矣。&rdquo;孙笑之，而阴服其策良。询之医家，敬以酒煮乌头，置案上。入夜，孙酾别酒，独酌数觥而寝。如此三夕，妻终不饮。一夜，孙卧移时，视妻犹寂坐，孙故作齁声，妻乃下榻，取酒煨炉上。孙窃喜。既而满饮一杯;又复酌，约尽半杯许，以其余仍内壶中，拂榻遂寝。久之无声，而灯惶煌尚未灭也。疑其尚醒，故大呼：&ldquo;锡檠熔化矣!&rdquo;妻不应，再呼仍不应;白身往视，则醉睡如泥。启衾潜入，层层断其缚结。妻固觉之，不能动，亦不能言，任其轻薄而去。既醒，恶之，投缳自缢。孙梦中闻喘吼声，起而奔视，舌已出两寸许。大惊，断索，扶榻上，逾时始苏。孙自此殊厌恨之，夫妻避道而行，相逢则俯其首，积四五年，不交一语。妻或在室中，与他人嬉笑，见夫至，色则立变，凛如霜雪。孙尝寄宿斋中，经岁不归;即强之归，亦面壁移时，默然就枕而已。父母甚忧之。</p><p>　　一日，有老尼至其家，见妇，亟加赞誉。母不言，但有浩叹，尼诘其故，具以情告。尼曰：&ldquo;此易事耳。&rdquo;母喜曰：&ldquo;倘能回妇意，当不靳酬也。&rdquo;尼窥室无人，耳语曰：&ldquo;购春宫一帧，三日后，为若厌之。&rdquo;尼去，母即购以待之。三日，尼果来，嘱曰：&ldquo;此须甚密，勿令夫妇知。&rdquo;乃剪下图中人，又针三枚、艾一撮，并以素纸包固，外绘数画如蚓状，使母赚妇出，窃取其枕，开其缝而投之;已而仍合之，返归故处。尼乃去。至晚，母强子归宿。媪往窃听。二更将残，闻妇呼孙小字，孙不答。少间，妇复语，孙厌气作恶声。质明，母入其室，见夫妇面首相背，知尼之术诬也。呼子于无人处，委谕之。孙闻妻名，便怒，切齿。母怒骂之，不顾而去。</p><p>　　越日，尼来，告之罔效，尼大疑。媪因述所听：尼笑曰：&ldquo;前言妇憎夫，故偏厌之。今妇意已转，所未转者男耳。请作两制之法，必有验。&rdquo;母从之，索子枕如前缄置讫，又呼令归寝。更余，犹闻两榻上皆有转侧声，时作咳，都若不能寐。久之，闻两人在一床上唧唧语，但隐约不可辨。将曙，犹闻嬉笑，吃吃不绝。媪以告母，母喜。尼来，厚馈之。孙由是琴瑟和好。生一男两女，十余年从无角口之事。同人私问其故，笑曰：&ldquo;前此顾影生怒，后此闻声而喜，自亦不解其何心也。&rdquo;</p><p>　　异史氏曰：&ldquo;移憎而爱，术亦神矣。然能令人喜者，亦能令人怒，术人之神，正术人之可畏也。先哲云：&lsquo;六婆不入门。&rsquo;有见矣夫!&rdquo;</p><p>　　八大王</p><p>　　临洮冯生，盖贵介裔而凌夷矣。有渔鳖者，负其债，不能偿，得鳖辄献之。一日，献巨鳖，额有白点，生以其状异，放之。</p><p>　　后自婿家归，至恒河之侧，日已就昏，见一醉者，从二三僮，颠跋而至，遥见生，便问：&ldquo;何人?&rdquo;生漫应：&ldquo;行道者。&rdquo;醉人怒曰：&ldquo;宁无姓名，胡言行道者?&rdquo;生驰驱心急，置不答，径过之。醉人益怒，捉袂使不得行，酒臭熏人。生更不耐，然力解不能脱。问：&ldquo;汝何名?&rdquo;呓然而对曰：&ldquo;我南都旧令尹也。将何为?&rdquo;生曰：&ldquo;世间有此等令尹，辱寞世界矣!幸是旧令尹;假新令尹，将无杀尽途人耶?&rdquo;醉人怒甚，势将用武。生大言曰：&ldquo;我冯某非受人挝打者!&rdquo;醉人闻之，变怒为欢，踉蹡下拜曰：&ldquo;是我恩主，唐突勿罪!&rdquo;起唤从人，先归治具。生辞之不得。握手行数里，见一小村。既入，则廊舍华好，似贵人家。醉人酲稍解，生始询其姓字。曰：&ldquo;言之勿惊，我洮水八大王也。适西山青童招饮，不觉过醉，有犯尊颜，实切愧悚。&rdquo;生知其妖，以其情辞殷渥，遂不畏怖。俄而设筵丰盛，促坐欢饮。八大王最豪，连举数觥。生恐其复醉，再作萦扰，伪醉求寝。八大王已喻其意，笑曰：&ldquo;君得无畏我狂耶?但请勿惧。凡醉人无行，谓隔夜不复记者，欺人耳。酒徒之不德，故犯者十之九。仆虽不齿于侪偶，顾未敢以无赖之行施之长者，何遂见拒如此?&rdquo;生乃复坐，正容谏曰：&ldquo;既自知之，何勿改行?&rdquo;八大王曰：&ldquo;老夫为令尹时，沉湎尤过于今日。自触帝怒，谪归岛屿，力返前辙者十余年矣。今老将就木，潦倒不能横飞，故态复作，我自不解耳。兹敬闻命矣。&rdquo;倾谈间，远钟已动。八大王起，捉臂曰：&ldquo;相聚不久。蓄有一物，聊报厚德。此不可以久佩，如愿后，当见还也。&rdquo;口中吐一小人，仅寸许，因以爪掐生臂，痛若肤裂;急以小人按捺其上，释手已入革里，甲痕尚在，而漫漫坟起，类痰核状。惊问之，笑而不答。但曰：&ldquo;君宜行矣。&rdquo;送生出，八大王自返。回顾村舍全渺，惟一巨鳖，蠢蠢入水而没。</p><p>　　错愕久之，自念所获，必鳖宝也。由此目最明，凡有珠宝之处，黄泉下皆可见，即素所不知之物，亦随口而知其名。于寝室中，掘得藏镪数百，用度颇充。后有货故宅者，生视其中有藏镪无算，遂以重金购居之。由此与王公埒富矣，火齐木难之类皆蓄焉。得一镜，背有凤纽，环水云湘妃之图，光射里余，须眉皆可数。佳人一照，则影留其中，磨之不能灭也;若改妆重照，或更一美人，则前影消矣。时肃府第三公主绝美，雅慕其名。会主游崆峒，乃往伏山中，伺其下舆，照之而归，设置案头。审视之，见美人在中，拈巾微笑，口欲言而波欲动，喜而藏之。</p><p>　　年余，为妻所泄，闻之肃府。王怒，收之，追镜去，拟斩。生大贿中贵人，使言于王曰：&ldquo;王如见赦，天下之至宝不难致也。不然有死而已，于王诚无所益。&rdquo;王欲籍其家而徙之。三公主曰：&ldquo;彼已窥我，十死亦不足解此玷，不如嫁之。&rdquo;王不许，公主闭户不食。妃子大忧，力言于王。王乃释生囚，命中贵以意示生。生辞曰：&ldquo;糟糠之妻不下堂，宁死不敢承命。王如听臣自赎，倾家可也。&rdquo;王怒，复逮之。妃召生妻入宫，将鸩之。既见，妻以珊瑚镜台纳妃，词意温恻。妃悦之，使参公主。公主亦悦之，订为姊妹，转使谕生。生告妻曰：&ldquo;王侯之女，不可以先后论嫡庶也。&rdquo;妻不听，归修聘币纳王邸，赍送者迨千人。珍石宝玉之属，王家不能知其名。王大喜，释生归，以公主嫔焉。公主仍怀镜归。</p><p>　　生一夕独寝，梦八大王轩然入曰：&ldquo;所赠之物，当见还也。佩之若久，耗人精血，损人寿命。&rdquo;生诺之，即留宴饮。八大王辞曰：&ldquo;自聆药石，戒杯中物，已三年矣。&rdquo;乃以口啮生臂，痛极而醒。视之，则核块消矣。后此遂如常人。</p><p>　　异史氏曰：&ldquo;醒则犹人，醉则犹鳖，此酒人之大都也。顾鳖虽日习于酒狂乎，而不敢忘恩，不敢无礼于长者，鳖不过人远哉?若夫己氏则醒不如人，而醉不如鳖矣。古人有龟鉴，盍以为鳖鉴乎?乃作&lsquo;酒人赋&rsquo;。赋曰：&lsquo;有一物焉，陶情适口;饮之则醺醺腾腾，厥名为&ldquo;酒&rdquo;。其名最多，为功已久：以宴嘉宾，以速父舅，以促膝而为欢，以合卺而成偶;或以为&ldquo;钓诗钩&rdquo;，又以为&ldquo;扫愁帚&rdquo;。故曲生频来，则骚客之金兰友;醉乡深处，则愁人之逋逃薮。糟丘之台既成，鸱夷之功不朽。齐臣遂能一石，学士亦称五斗。则酒固以人传，而人或以酒丑。若夫落帽之孟嘉，荷锸之伯伦，山公之倒其接埽碓笾跻愿鸾怼：吆趺廊酥嘁玻虿炱湮扌;濡首于墨汁之中也，自以为有神。井底卧乘船之士，槽边缚珥玉之臣。甚至效鳖囚而玩世，亦犹非害物而不仁。</p><p>　　&ldquo;至如雨宵雪夜，月旦花晨，风定尘短，客旧妓新，履舄交错，兰麝香沉，细批薄抹，低唱浅斟;忽清商兮一奏，则寂若兮无人。雅谑则飞花粲齿，高吟则戛玉敲金。总陶然而大醉，亦魂清而梦真。果尔，即一朝一醉，当亦名教之所不嗔。尔乃嘈杂不韵，俚词并进;坐起欢哗，呶呶成阵。涓滴忿争，势将投刃;伸颈攒眉，引杯若鸩;倾沈碎觥，拂灯灭烬。绿醑葡萄，狼藉不靳;病叶狂花，觞政所禁。如此情怀，不如弗饮。</p><p>　　&ldquo;又有酒隔咽喉;间不盈寸;呐呐呢呢，犹讥主吝。坐不言行，饮复不任：酒客无品，于斯为甚。甚有狂药下，客气粗;努石棱，磔鬡须;袒两臂，跃双趺。尘蒙蒙兮满面，哇浪浪兮沾裾;口狺狺兮乱吠，发蓬蓬兮若奴。其吁地而呼天也，似李郎之呕其肝脏;其扬手而掷足也，如苏相之裂于牛车。舌底生莲者，不能穷其状;灯前取影者，不能为之图。父母前而受忤，妻子弱而难扶。或以父执之良友，无端而受骂于灌夫。婉言以警，倍益眩瞑。</p><p>　　&ldquo;此名&lsquo;酒凶&rsquo;，不可救拯。惟有一术，可以解酩。厥术维何?只须一梃。絷其手足，与斩豕等。止困其臀，勿伤其顶;捶至百余，豁然顿醒。&rdquo;</p><p>　　铁布衫法</p><p>　　沙回子，得铁布衫大力法，骈其指，力斫之，可断牛项;横搠之，可洞牛腹。曾在仇公子彭三家，悬木于空，遣两健仆极力撑去，猛反之，沙裸腹受木，砰然一声，木去远矣。又出其势即石上，以木椎力击之，无少损。但畏刀耳。</p><p>　　山神</p><p>　　益都李会斗，偶山行，值数人籍地饮。见李至，欢然并起，曳入坐，竞觞之。视其柈馔，杂陈珍错。移时，饮甚欢，但酒味薄涩，忽遥有一人来，面狭长，可二三尺许;冠之高细称是。众</p><p>　　大惊曰：&ldquo;山神至矣!&rdquo;即纷纷四去。李亦伏匿坎窞中;既而起视，则肴酒一无所有，惟有破陶器贮溲浡，瓦片上盛晰蜴数枚而已。</p><p>　　雷公</p><p>　　亳州民王从简，其母坐室中，值小雨冥晦，见雷公持锤，振翼而入。大骇，急以器中便溺倾注之。雷公沾秽，若中刀斧，返身疾逃;极力展腾，不得去，颠倒庭际，嗥声如牛。天上云渐低，渐与檐齐。云中萧萧如马鸣，与雷公相应。少时，雨暴澍，身上恶浊尽洗，乃作霹雳而去。</p><p>　　戏缢</p><p>　　邑人某，年少无赖，偶游村外，见少妇乘马来，谓同游者曰：&ldquo;我能令其一笑。&rdquo;众不信，约赌作筵。某遽奔去，出马前，连声哗曰：&ldquo;我要死!&rdquo;因于墙头抽粱黠一本，横尺许，解带挂其上，引颈作缢状。妇果过而哂之，众亦粲然。妇去既远，某犹不动，众益笑之。近视则舌出目瞑，而气真绝矣。粱干自经，不亦奇哉?是可以为儇薄者戒。</p>"}