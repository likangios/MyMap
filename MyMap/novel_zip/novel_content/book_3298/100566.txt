{"id":"100566","title":"卷一","content":"<p>　　考城隍</p><p>　　宋公讳焘，邑庠生。一日，病卧，见吏人持牒，牵白颠马来，云：&ldquo;请赴试。&rdquo;公言：&ldquo;文宗未临，何遽得考?&rdquo;吏不言，但敦促之。公力病乘马从去，路甚生疏。至一城郭，如王者都。移时入府廨，宫室壮丽。上坐十余官，都不知何人，惟关壮缪可识。檐下设几、墩各二，先有一秀才坐其末，公便与连肩。几上各有笔札。俄题纸飞下。视之，八字云：&ldquo;一人二人，有心无心。&rdquo;二公文成，呈殿上。公文中有云：&ldquo;有心为善，虽善不赏;无心为恶，虽恶不罚。&rdquo;诸神传赞不已。召公上，谕曰：&ldquo;河南缺一城隍，君称其职。&rdquo;公方悟，顿首泣曰：&ldquo;辱膺宠命，何敢多辞?但老母七旬，奉养无人，请得终其天年，惟听录用。&rdquo;上一帝王像者，即命稽母寿籍。有长须吏，捧册翻阅一过，白：&ldquo;有阳算九年。&rdquo;共踌躇间，关帝曰：&ldquo;不妨令张生摄篆九年，瓜代可也。&rdquo;乃谓公：&ldquo;应即赴任;今推仁孝之心，给假九年。及期当复相召。&rdquo;又勉励秀才数语。二公稽首并下。秀才握手，送诸郊野，自言长山张某。以诗赠别，都忘其词，中有&ldquo;有花有酒春常在，无烛无灯夜自明&rdquo;之句。公既骑，乃别而去。及抵里，豁若梦寤。时卒已三日，母闻棺中呻吟，扶出，半日始能语。问之长山，果有张生，于是日死矣。后九年，母果卒，营葬既毕，浣濯入室而没。其岳家居城中西门里，忽见公镂膺朱幩，舆马甚众。登其堂，一拜而行。相共惊疑，不知其为神，奔询乡中，则已殁矣。公有自记小传，惜乱后无存，此其略耳。</p><p>　　耳中人</p><p>　　谭晋玄，邑诸生也。笃信导引之术，寒暑不辍。行之数月，若有所得。一日，方趺坐，闻耳中小语如蝇，曰：&ldquo;可以见矣。&rdquo;开目即不复闻;合眸定息，又闻如故。谓是丹将成，窃喜。自是每坐辄闻。因俟其再言，当应以觇之。一日，又言。乃微应曰：&ldquo;可以见矣。&rdquo;俄觉耳中习习然，似有物出。微睨之，小人长三寸许，貌狞恶如夜叉状，旋转地上。心窃异之，姑凝神以观其变。忽有邻人假物，扣门而呼。小人闻之，意张皇，绕屋而转，如鼠失窟。谭觉神魂俱失，复不知小人何所之矣。遂得颠疾，号叫不休，医药半年，始渐愈。</p><p>　　尸变</p><p>　　阳信某翁者，邑之蔡店人。村去城五六里，父子设临路店，宿行商。有车夫数人，往来负贩，辄寓其家。一日昏暮，四人偕来，望门投止，则翁家客宿邸满。四人计无复之，坚请容纳。翁沉吟思得一所，似恐不当客意。客言：&ldquo;但求一席厦宇，更不敢有所择。&rdquo;时翁有子妇新死，停尸室中，子出购材木未归。翁以灵所室寂，遂穿衢导客往。入其庐，灯昏案上。案后有搭帐衣，纸衾覆逝者。又观寝所，则复室中有连榻。四客奔波颇困，甫就枕，鼻息渐粗。惟一客尚朦胧，忽闻床上察察有声，急开目，则灵前灯火，照视甚了。女尸已揭衾起;俄而下，渐入卧室。面淡金色，生绢抹额。俯近榻前，遍吹卧客者三。客大惧，恐将及己，潜引被覆首，闭息忍咽以听之。未几，女果来，吹之如诸客。觉出房去，即闻纸衾声。出首微窥，见僵卧犹初矣。客惧甚，不敢作声，阴以足踏诸客。而诸客绝无少动。顾念无计，不如着衣以窜。才起振衣，而察察之声又作。客惧，复伏，缩首衾中。觉女复来，连续吹数数始去。少间，闻灵床作响，知其复卧。乃从被底渐渐出手得裤，遽就着之，白足奔出。尸亦起，似将逐客。比其离帏，而客已拔关出矣。尸驰从之。客且奔且号，村中人无有警者。欲叩主人之门，又恐迟为所及，遂望邑城路，极力窜去。至东郊，瞥见兰若，闻木鱼声，乃急挝山门。道人讶其非常，又不即纳。旋踵，尸已至，去身盈尺，客窘益甚。门外有白杨，围四五尺许，因以树自障。彼右则左之，彼左则右之。尸益怒。然各浸倦矣。尸顿立。客汗促气逆，庇树间。尸暴起，伸两臂隔树探扑之。客惊仆。尸捉之不得，抱树而僵。道人窃听良久无声，始渐出，见客卧地上。烛之死，然心下丝丝有动气。负入，终夜始苏。饮以汤水而问之，客具以状对。时晨钟已尽，晓色迷蒙，道人觇树上，果见僵女，大骇。报邑宰，宰亲诣质验，使人拔女手，牢不可开。审谛之，则左右四指，并卷如钩，入木没甲。又数人力拔，乃得下。视指穴如凿孔然。遣役探翁家，则以尸亡客毙，纷纷正譁。役告之故，翁乃从往，舁尸归。客泣告宰曰：&ldquo;身四人出，今一人归，此情何以信乡里?&rdquo;宰与之牒，赍送以归。</p><p>　　喷水</p><p>　　莱阳宋玉叔先生为部曹时，所僦第，甚荒落。一夜，二婢奉太夫人宿厅上，闻院内扑扑有声，如缝工之喷水者。太夫人促婢起，穴窗窥视，见一老妪，短身驼背，白发如帚，冠一髻，长二尺许;周院环走，疏急作鹓行，且喷水出不穷。婢愕返白。太夫人亦惊起，两婢扶窗下聚观之。妪忽逼窗，直喷棂内，窗纸破裂，三人俱仆，而家人不之知也。东曦既上，家人毕集，叩门不应，方骇。撬扉入，见一主二婢，骈死一室，一婢膈下犹温。扶灌之，移时而醒，乃述所见。先生至，哀愤欲死。细穷没处，掘深三尺余，渐露白发;又掘之，得一尸，如所见状，面肥肿如生。令击之，骨肉皆烂，皮内尽清水。</p><p>　　王阮亭云：&ldquo;玉叔襁褓失恃，此事属传闻之讹。&rdquo;</p><p>　　瞳人语</p><p>　　长安士方栋，颇有才名，而佻脱不持仪节。每陌上见游女，辄轻薄尾缀之。清明前一日，偶步郊郭。见一小车，朱茀绣幰，青衣数辈，款段以从。内一婢，乘小驷，容光绝美。稍稍近觇之，见车幔洞开，内坐二八女郎，红妆艳丽，尤生平所未睹。目炫神夺，瞻恋弗舍，或先或后，驰数里。忽闻女郎呼婢近车侧，曰：&ldquo;为我垂帘下。何处风狂儿郎，频来窥瞻!&rdquo;婢乃下帘，怒顾生曰：&ldquo;此芙蓉城七郎子新妇归宁，非同田舍娘子，放教秀才胡觑!&rdquo;言已，掬辙土扬生。生眯目不可开。才一拭视，而车马已渺。惊疑而返。觉目终不快。倩人启睑拨视，则睛上生小翳;经宿益剧，泪簌簌不得止;翳渐大，数日厚如钱;右睛起旋螺，百药无效。懊闷欲绝，颇思自忏悔。闻光明经能解厄，持一卷，浼人教诵。初犹烦躁，久渐自安。旦晚无事，惟趺坐捻珠。持之一年，万缘俱净。忽闻左目中小语如蝇，曰：&ldquo;黑漆似，叵耐杀人!&rdquo;右目中应曰：&ldquo;可同小遨游，出此闷气。&rdquo;渐觉两鼻中，蠕蠕作痒，似有物出，离孔而去。久之乃返，复自鼻入眶中。又曰：&ldquo;许时不窥园亭，珍珠兰遽枯瘠死!&rdquo;生素喜香兰，园中多种植，日常自灌溉，自失明，久置不问。忽闻此言，遽问妻：&ldquo;兰花何使憔悴死?&rdquo;妻诘其所自知。因告之故。妻趋验之，花果槁矣，大异之。静匿房中以俟之，见有小人自生鼻内出，大不及豆，营营然竟出门去。渐远，遂迷所在。俄，连臂归，飞上面，如蜂蚁之投穴者。如此二三日。又闻左言曰：&ldquo;隧道迂，还往甚非所便，不如自启门。&rdquo;右应曰：&ldquo;我壁子厚，大不易。&rdquo;左曰：&ldquo;我试辟，得与而俱。&rdquo;遂觉左眶内隐似抓裂。少顷，开视，豁见几物。喜告妻，妻审之，则脂膜破小窍，黑睛荧荧，才如劈椒。越一宿，幛尽消;细视，竟重瞳也。但右目旋螺如故。乃知两瞳人合居一眶矣。生虽一目眇，而较之双目者，殊更了了。由是益自检束，乡中称盛德焉。</p><p>　　异史氏曰：&ldquo;乡有士人，偕二友于途，遥见少妇控驴出其前，戏而吟曰：&lsquo;有美人兮!&rsquo;顾二友曰：&lsquo;驱之!&rsquo;相与笑骋，俄追及，乃其子妇，心赧气丧，默不复语。友伪为不知也者，评骘殊亵。士人忸怩，吃吃而言曰：&lsquo;此长男妇也。&rsquo;各隐笑而罢。轻薄者往往自侮，良可笑也。至于眯目失明，又鬼神之惨报矣。芙蓉城主，不知何神，岂菩萨现身耶?然小郎君生辟门户，鬼神虽恶，亦何尝不许人自新哉!&rdquo;</p><p>　　画壁</p><p>　　江西孟龙潭，与朱孝廉客都中。偶涉一兰若，殿宇禅舍，俱不甚弘敞，惟一老僧挂褡其中。见客入，肃衣出迓，导与随喜。殿中塑志公像，两壁画绘精妙，人物如生。东壁画散花天女，内一垂髫者，拈花微笑，樱唇欲动，眼波将流。朱注目久，不觉神摇意夺，恍然凝思;身忽飘飘，如驾云雾，已到壁上。见殿阁重重，非复人世。一老僧说法座上，偏袒绕视者甚众。朱亦杂立其中。少间似有人暗牵其裾。回顾，则垂髫儿，冁然竟去。履即从之，过曲栏，入一小舍，朱次且不敢前。女回首，摇手中花，遥遥作招状，乃趋之。舍内寂无人，遽拥之，亦不甚拒，遂与狎好。既而闭户去，嘱勿咳。夜乃复至。如此二日。女伴觉之，共搜得生，戏谓女曰：&ldquo;腹内小郎已许大，尚发蓬蓬学处子耶?&rdquo;共捧簪珥，促令上鬟。女含羞不语。一女曰：&ldquo;妹妹姊姊，吾等勿久住，恐人不欢。&rdquo;群笑而去。生视女，髻云高簇，鬟凤低垂，比垂髫时尤艳绝也。四顾无人，渐入猥亵，兰麝熏心，乐方未艾。忽闻吉莫靴铿铿甚厉，缧锁锵然;旋有纷嚣腾辨之声。女惊起，与生窃窥，则见一金甲使者，黑面如漆，绾锁拿槌，众女环绕之。使者曰：&ldquo;全未?&rdquo;答言：&ldquo;已全。&rdquo;使者曰：&ldquo;如有藏匿下界人，即共出首，勿贻伊戚。&rdquo;又同声言：&ldquo;无。&rdquo;使者反身鹗顾，似将搜匿。女大惧，面如死灰，张皇谓朱曰：&ldquo;可急匿榻下。&rdquo;乃启壁上小扉，猝遁去。朱伏，不敢少息。俄闻靴声至房内，复出。未几，烦喧渐远，心稍安;然户外辄有往来语论者。朱局蹐既久，觉耳际蝉鸣，目中火出，景状殆不可忍，惟静听以待女归，竟不复忆身之何自来也。时孟龙潭在殿中，转瞬不见朱，疑以问僧。僧笑曰：&ldquo;往听说法去矣。&rdquo;问：&ldquo;何处?&rdquo;曰：&ldquo;不远。&rdquo;少时，以指弹壁而呼曰：&ldquo;朱檀越何久游不归?&rdquo;旋见壁间画有朱像，倾耳伫立，若有听察。僧又呼曰：&ldquo;游侣久待矣!&rdquo;遂飘忽自壁而下，灰心木立，目瞪足耎。孟大骇，从容问之。盖方伏榻下，闻扣声如雷，故出房窥听也。共视拈花人，螺髻翘然，不复垂髫矣。朱惊拜老僧，而问其故。僧笑曰：&ldquo;幻由人生，贫道何能解!&rdquo;朱气结而不扬，孟心骇叹而无主。即起，历阶而出。</p><p>　　山魈</p><p>　　孙太白尝言，其曾祖肄业于南山柳沟寺。麦秋旋里，经旬始返。启斋门，则案上尘生，窗间丝满，命仆粪除，至晚始觉清爽可坐。乃拂榻陈卧具，扃扉就枕，月色已满窗矣。辗转移时，万簌俱寂。忽闻风声隆隆，山门忽然作响，窃谓寺僧失扃。注念间，风声渐近居庐，俄而房门辟矣。大疑之，思未定，声已入屋。又有靴声铿铿然，渐傍寝门。心始怖。俄而寝门辟矣。忽视之，一大鬼鞠躬塞入，突立榻前，殆与梁齐。面似老鸦皮色，目光睒闪，绕室四顾，张巨口如盆，齿疏疏长三寸许，舌动喉鸣，呵喇之声，响连四壁，公惧极。又念咫尺之地，势无所逃，不如因而刺之。乃阴抽枕下佩刀，遽拔而斫之，中腹，作石缶声。鬼大怒，伸巨爪攫公。公少缩。鬼攫得衾，捽之，忿忿而去。公随衾堕，伏地号呼。家人持火奔集，则门闭如故，排窗入，见公状，大骇。扶曳登床，始言其故。共验之，则衾夹于寝门之隙。启扉检照，见有爪痕如箕，五指着处皆穿。既明，不敢复留，负笈而归。后问僧人，无复他异。</p><p>　　咬鬼</p><p>　　沈麟生云：其友某翁者，夏月昼寝，朦胧间，见一女子搴帘入，以白布裹首，糠麻裙，向内室去，疑邻妇访内人者;又转念，何遽以凶服入人家?正自皇惑，女子已出。细审之，年可三十余，颜色黄肿，眉目蹙蹙然，神情可畏。又逡巡不去，渐逼近榻。遂伪睡，以观其变。无何，女子摄衣登床，压腹上，觉如百钧重。心虽了了，而举其手，手如缚;举其足，足如痿也。急欲号救，而苦不能声。女子以喙嗅翁面，颧鼻眉额殆遍。觉喙冷如冰，气寒透骨。翁窘急中，思得计：待嗅至颐颊，当即因而啮之。未几，果及颐。翁乘势力龁其颧，齿没于肉。女负痛身离，且挣且啼。翁龁益力。但觉血液交颐，湿流枕畔。相持正苦，庭外忽闻夫人声，急呼有鬼，一缓颊而女子已飘忽遁去。夫人奔入，无所见，笑其魇梦之诬。翁述其异，且言有血证焉。相与检视，如屋漏之水，流浃枕席。伏而嗅之，腥臭异常。翁乃大吐。过数日，口中尚有余臭云。</p><p>　　捉狐</p><p>　　孙翁素有胆。一日，昼卧，仿佛有物登床，遂觉身摇摇如驾云雾。窃意无乃魇狐耶?微窥之，物如猫，黄毛而碧嘴，自足边来。蠕蠕伏行，如恐翁寤。逡巡附体：着足足痿，着股股软。甫及腹，翁骤起，按而捉之，握其项。物鸣急莫能脱。翁亟呼夫人，以带系其腰。乃执带之两端，笑曰：&ldquo;闻汝善化，今注目在此，看作如何化法。&rdquo;言次，物忽缩其腹，细如管，几脱去。翁乃大愕，急力缚之，则又鼓其腹，粗于碗，坚不可下;力稍懈，又缩之。翁恐其脱，命夫人急杀之。夫人张皇四顾，不知刀之所在。翁左顾示以处。比回首，则带在手如环然，物已渺矣。</p><p>　　荞中怪</p><p>　　长山安翁者，性喜操农功。秋间荞熟，刈堆陇畔。时近村有盗稼者，因命佃人，乘月辇运登场;俟其装载归，而自留逻守。遂枕戈露卧。目稍瞑，忽闻有人践荞根，咋咋作响。心疑暴客，急举首，则一大鬼，高丈余，赤发鬡须，去身已近。大怖，不遑他计，踊身暴起，狠刺之。鬼鸣如雷而逝。恐其复来，荷戈而归。迎佃人于途，告以所见，且戒勿往。众未深信。越日，曝麦于场，忽闻空际有声。翁骇曰：&ldquo;鬼物来矣!&rdquo;乃奔，众亦奔。移时复聚，翁命多设弓弩以俟之。异日，果复来，数矢齐发，物惧而遁。二三日竟不复来。麦既登仓，禾(艹黠)杂遝，翁命收积为垛，而亲登践实之，高至数尺。忽遥望骇曰：&ldquo;鬼物至矣!&rdquo;众急觅弓矢，物已奔翁。翁仆，龁其额而去。共登视，则去额骨如掌，昏不知人。负至家中，遂卒。后不复见。不知其为何怪也。</p><p>　　宅妖</p><p>　　长山李公，大司寇之侄也。宅多妖异。尝见厦有春凳，肉红色，甚修润。李以故无此物，近抚按之，随手而曲，殆如肉软，骇而却走。旋回视，则四足移动，渐入壁中。又见壁间倚白梃，洁泽修长。近扶之，腻然而倒，委蛇入壁，移时始没。康熙十七年，王生浚升设帐其家。日暮，灯火初张，生着履卧榻上。忽见小人，长三寸许，自外入，略一盘旋，即复去。少顷，荷二小凳来，设堂中，宛如小儿辈用梁(艹黠)心所制者。又顷之，二小人舁一棺入，长四寸许，停置凳上。安厝未已，一女子率厮婢数人来，率细小如前状。女子衰衣，麻练束腰际，布裹首;以袖掩口，嘤嘤而哭，声类巨蝇。生睥睨良久，毛森立，如霜被于体。因大呼，遽走，颠床下，摇战莫能起。馆中人闻声毕集，堂中人物杳然矣。</p><p>　　王六郎</p><p>　　许姓，家淄之北郭，业渔。每夜携酒河上，饮且渔。饮则酹酒于地，祝云：&ldquo;河中溺鬼得饮。&rdquo;以为常。他人渔，迄无所获，而许独满筐。</p><p>　　一夕，方独酌，有少年来，徘徊其侧。让之饮，慨与同酌。既而终夜不获一鱼，意颇失。少年起曰：&ldquo;请于下流为君驱之。&rdquo;遂飘然去。少间复返，曰：&ldquo;鱼大至矣。&rdquo;果闻唼呷有声。举网而得数头，皆盈尺。喜极，申谢。欲归，赠以鱼，不受，曰：&ldquo;屡叨佳酝，区区何足云报。如不弃，要当以为常耳。&rdquo;许曰：&ldquo;方共一夕，何言屡也?如肯永顾，诚所甚愿，但愧无以为情。&rdquo;询其姓字，曰：&ldquo;姓王，无字，相见可呼王六郎。&rdquo;遂别。明日，许货鱼。益利，沾酒。晚至河干，少年已先在，遂与欢饮。饮数杯，辄为许驱鱼。如是半载，忽告许曰：&ldquo;拜识清扬，情逾骨肉。然相别有日矣。&rdquo;语甚凄楚。惊问之。欲言而止者再，乃曰：&ldquo;情好如吾两人，言之或勿讶耶?今将别，无妨明告：我实鬼也。素嗜酒，沉醉溺死，数年于此矣。前君之获鱼，独胜于他人者，皆仆之暗驱，以报酹奠耳。明日业满，当有代者，将往投生。相聚只今夕，故不能无感。&rdquo;许初闻甚骇;然亲狎既久，不复恐怖。因亦欷殹荆枚栽唬&ldquo;六郎饮此，勿戚也。相见遽违，良足悲恻。然业满劫脱，正宜相贺，悲乃不伦。&rdquo;遂与畅饮。因问：&ldquo;代者何人?&rdquo;曰：&ldquo;兄于河畔视之，亭午，有女子渡河而溺者，是也。&rdquo;听村鸡既唱，洒涕而别。明日，敬伺河边，以觇其异。果有妇人抱婴儿来，及河而堕。儿抛岸上，扬手掷足而啼。妇沉浮者屡矣，忽淋淋攀岸以出，藉地少息，抱儿径去。当妇溺时，意良不忍，思欲奔救;转念是所以代六郎者，故止不救。及妇自出，疑其言不验。抵暮，渔旧处，少年复至，曰：&ldquo;今又聚首，且不言别矣。&rdquo;问其故。曰：&ldquo;女子已相代矣;仆怜其抱中儿，代弟一人，遂残二命，故舍之。更代不知何期。或吾两人之缘未尽耶?&rdquo;许叹曰：&ldquo;此仁人之心，可以通上帝矣。&rdquo;由此相聚如初。数日，又来告别。许疑其复有代者。曰：&ldquo;非也。前一念恻隐，果达帝矣。今授为招远县邬镇土地，来日赴任。倘不忘故交，当一往探，勿惮修阻。&rdquo;许贺曰：&ldquo;君正直为神，甚慰人心。但人神路隔，即不惮修阻，将复如何?&rdquo;少年曰：&ldquo;但往，勿虑。&rdquo;再三叮咛而去。许归，即欲制装东下。妻笑曰：&ldquo;此去数百里，即有其地，恐土偶不可以共语。&rdquo;许不听，竟抵招远。问之居人，果有邬镇。寻至其处，息肩逆旅，问祠所在。主人惊曰：&ldquo;得无客姓为许?&rdquo;许曰：&ldquo;然。何见知?&rdquo;又言曰：&ldquo;得勿客邑为淄?&rdquo;曰：&ldquo;然。何见知?&rdquo;主人不答，遽出。俄而丈夫抱子，媳女窥门，杂沓而来，环如墙堵。许益惊。众乃告曰：&ldquo;数夜前，梦神言：淄川许友当即来，可助一资斧。祗候已久。&rdquo;许亦异之，乃往祭于祠而祝曰：&ldquo;别君后，寤寐不去心，远践曩约。又蒙梦示居人，感篆中怀。愧无腆物，仅有卮酒，如不弃，当如河上之饮。&rdquo;祝毕，焚钱纸。俄见风起座后，旋转移时始散。至夜梦少年来，衣冠楚楚，大异平时，谢曰：&ldquo;远劳顾问，喜泪交并。但任微职，不便会面，咫尺河山，甚怆于怀。居人薄有所赠，聊酬夙好。归如有期，尚当走送。&rdquo;居数日，许欲归，众留殷勤，朝请暮邀，日更数主。许坚辞欲行。众乃折柬抱补，争来致赆，不终朝，馈遗盈橐。苍头稚子毕集，祖送出村，欻有羊角风起，随行十余里。许再拜曰：&ldquo;六郎珍重!勿劳远涉。君心仁爱，自能造福一方，无庸故人嘱也。&rdquo;风盘旋久之，乃去。村人亦嗟讶而返。许归，家稍裕，遂不复渔。后见招远人问之，其灵应如响云。或言：即章丘石坑庄。未知孰是。</p><p>　　异史氏曰：&ldquo;置身青云，无忘贫贱，此其所以神也。今日车中贵介，宁复识戴笠人哉?余乡有林下者，家綦贫。有童稚交，任肥秩，计投之必相周顾。竭力办装，奔涉千里，殊失所望;泻囊货骑，始得归。其族弟甚谐，作月令嘲之云：&lsquo;是月也，哥哥至，貂帽解，伞盖不张，马化为驴，靴始收声。&rsquo;念此可为一笑。&rdquo;</p><p>　　偷桃</p><p>　　童时赴郡试，值春节。旧例，先一日，各行商贾，彩楼鼓吹赴藩司，名曰&ldquo;演春&rdquo;。余从友人戏瞩。</p><p>　　是日游人如堵。堂上四官，皆赤衣，东西相向坐，时方稚，亦不解其何官，但闻人语哜嘈，鼓吹聒耳。忽有一人，率披发童，荷担而上，似有所白;万声汹动，亦不闻其为何语，但视堂上作笑声。即有青衣人大声命作剧。其人应命方兴，问曰：&ldquo;作何剧?&rdquo;堂上相顾数语，吏下宣问所长。答言：&ldquo;能颠倒生物。&rdquo;吏以白官。少顷复下，命取桃子。</p><p>　　术人应诺，解衣覆笥上，故作怨状，曰：&ldquo;官长殊不了了!坚冰未解，安所得桃?不取，又恐为南面者怒。奈何!&rdquo;其子曰：&ldquo;父已诺之，又焉辞?&rdquo;术人惆怅良久，乃曰：&ldquo;我筹之烂熟。春初雪积，人间何处可觅?惟王母园中，四时常不凋谢，或有之。必窃之天上，乃可。&rdquo;子曰：&ldquo;嘻!天可阶而升乎?&rdquo;曰：&ldquo;有术在。&rdquo;乃启笥，出绳一团，约数十丈，理其端，望空中掷去;绳即悬立空际，若有物以挂之。未几，愈掷愈高，渺入云中，手中绳亦尽。乃呼子曰：&ldquo;儿来!余老惫，体重拙，不能行，得汝一往。&rdquo;遂以绳授子，曰：&ldquo;持此可登。&rdquo;子受绳，有难色，怨曰：&ldquo;阿翁亦大愦愦!如此一线之绳，欲我附之，以登万仞之高天。倘中道断绝，骸骨何存矣!&rdquo;父又强呜拍之，曰：&ldquo;我已失口，追悔无及。烦儿一行。儿勿苦，倘窃得来，必有百金赏，当为儿娶一美妇。&rdquo;子乃持索，盘旋而上，手移足随，如蛛趁丝，渐入云霄，不可复见。久之，坠一桃，如碗大。术人喜，持献公堂。堂上传示良久，亦不知其真伪。</p><p>　　忽而绳落地上，术人惊曰：&ldquo;殆矣!上有人断吾绳，儿将焉托!&rdquo;移时，一物坠。视之，其子首也。捧而泣曰：&ldquo;是必偷桃，为监者所觉。吾儿休矣!&rdquo;又移时，一足落;无何，肢体纷坠，无复存者。术人大悲，一一拾置笥中阖之，曰：&ldquo;老夫止此儿，日从我南北游。今承严命，不意罹此奇惨!当负去瘗之。&rdquo;乃升堂而跪，曰：&ldquo;为桃故，杀吾子矣!如怜小人而助之葬，当结草以图报耳。&rdquo;坐官骇诧，各有赐金。</p><p>　　术人受而缠诸腰，乃扣笥而呼曰：&ldquo;八八儿，不出谢赏，将何待?&rdquo;忽一蓬头童首抵笥盖而出，望北稽首，则其子也。以其术奇，故至今犹记之。后闻白莲教能为此术，意此其苗裔耶?</p><p>　　种梨</p><p>　　有乡人货梨于市，颇甘芳，价腾贵。有道士破巾絮衣，丐于车前。乡人咄之，亦不去;乡人怒，加以叱骂。道士曰：&ldquo;一车数百颗，老衲止丐其一，于居士亦无亦大损，何怒为?&rdquo;观者劝置劣者一枚令去，乡人执不肯。</p><p>　　肆中佣保者，见喋聒不堪，遂出钱市一枚，付道士。道士拜谢，谓众曰：&ldquo;出家人不解吝惜。我有佳梨，请出供客。&rdquo;或曰：&ldquo;既有之，何不自食?&rdquo;曰：&ldquo;我特需此核作种。&rdquo;于是掬梨啖。且尽，把核于手，解肩上镵，坎地深数寸，纳之而覆以土。向市人索汤沃灌。好事者于临路店索得沸沈，道士接浸坎上。万目攒视，见有勾萌出，渐大;俄成树，枝叶扶苏;倏而花，倏而实，硕大芳馥，累累满树。道士乃即树头摘赐观者，顷刻向尽。已，乃以镵伐树，丁丁良久，方断。带叶荷肩头，从容徐步而去。</p><p>　　初，道士作法时，乡人亦杂立众中，引领注目，竟忘其业。道士既去，始顾车中，则梨已空矣，方悟适所亻表散，皆己物也。又细视车上一靶亡，是新凿断者。心大愤恨。急迹之，转过墙隅，则断靶弃垣下，始知所伐梨本，即是物也。道士不知所在。一市粲然。</p><p>　　异史氏曰：&ldquo;乡人愦愦，憨状可掬，其见笑于市人，有以哉。每见乡中称素丰者，良朋乞米，则怫然，且计曰：&lsquo;是数日之资也。&rsquo;或劝济一危难，饭一茕独，则又忿然，又计曰：&lsquo;此十人，五人之食也。&rsquo;甚而父子兄弟，较九铢。及至淫博迷心，则顷囊不吝;刀锯临颈，则赎命不遑。诸如此类，正不胜道，蠢尔乡人，又何足怪。&rdquo;</p><p>　　劳山道士</p><p>　　邑有王生，行七，故家子。少慕道，闻劳山多仙人，负笈往游。登一顶，有观宇，甚幽。一道士坐蒲团上，素发垂领，而神光爽迈。叩而与语，理甚玄妙。请师之。道士曰：&ldquo;恐娇惰不能作苦。&rdquo;答言：&ldquo;能之。&rdquo;其门人甚众，薄暮毕集。王俱与稽首，遂留观中。</p><p>　　凌晨，道士呼王去，授一斧，使随众采樵。王谨受教。过月余，手足重茧，不堪其苦，阴有归志。一夕归，见二人与师共酌，日已暮，尚无灯烛。师乃剪纸如镜，粘壁间。俄顷，月明辉室，光鉴毫芒。诸门人环听奔走。一客曰：&ldquo;良宵胜乐，不可不同。&rdquo;乃于案上取酒壶，分赉诸徒，且嘱尽醉。王自思：七八人，壶酒何能遍给?遂各觅盎盂，竞饮先(酉爵)，惟恐樽尽;而往复挹注，竟不少减。心奇之。俄一客曰：&ldquo;蒙赐月明之照，乃尔寂饮。何不呼嫦娥来?&rdquo;乃以箸掷月中。见一美人，自光中出。初不盈尺，至地遂与人等。纤腰秀项，翩翩作&ldquo;霓裳舞&rdquo;。已而歌曰：&ldquo;仙仙乎，而还乎!而幽我于广寒乎!&rdquo;其声清越，烈如箫管。歌毕，盘旋而起，跃登几上，惊顾之间，已复为箸。三人大笑。又一客曰：&ldquo;今宵最乐，然不胜酒力矣。其饯我于月宫可乎?&rdquo;三人移席，渐入月中。众视三人，坐月中饮，须眉毕见，如影之在镜中。移时，月渐暗，门人燃烛来，则道士独坐而客杳矣。几上肴核尚故。壁上月，纸圆如镜而已。道士问众：&ldquo;饮足乎?&rdquo;曰：&ldquo;足矣。&rdquo;&ldquo;足宜早寝，勿误樵苏。&rdquo;众诺而退。王窃欣慕，归念遂息。</p><p>　　又一月，苦不可忍，而道士并不传教一术。心不能待，辞曰：&ldquo;弟子数百里受业仙师，纵不能得长生术，或小有传习，亦可慰求教之心;今阅两三月，不过早樵而暮归。弟子在家，未谙此苦。&rdquo;道士笑曰：&ldquo;吾固谓不能作苦，今果然。明早当遣汝行。&rdquo;王曰：&ldquo;弟子操作多日，师略授小技，此来为不负也。&rdquo;道士问：&ldquo;何术之求?&rdquo;王曰：&ldquo;每见师行处，墙壁所不能隔，但得此法足矣。&rdquo;道士笑而允之。乃传一诀，令自咒毕，呼曰：&ldquo;入之!俯首辄入，勿逡巡!&rdquo;王果去墙数步，奔而入，及墙，虚若无物，回视，果在墙外矣。大喜，入谢。道士曰：&ldquo;归宜洁持，否则不验。&rdquo;遂助资斧遣归。抵家，自诩遇仙，坚壁所不能阻，妻不信。王效其作为，去墙数尺，奔而入;头触硬壁，蓦然而踣。妻扶视之，额上坟起，如巨卵焉。妻揶揄之。王惭忿，骂老道士之无良而已。</p><p>　　异史氏曰：&ldquo;闻此事未有不大笑者，而不知世之为王生者，正复不少。今有伧父，喜疢毒而畏药石，遂有吮痈舐痔者，进宣威逞暴之术，以迎其旨，绐之曰：&lsquo;执此术也以往，可以横行而无碍。&rsquo;初试未尝不小效，遂谓天下之大，举可以如是行矣，势不至触硬壁而颠蹶不止也。&rdquo;</p><p>　　长清僧</p><p>　　长清僧，道行高洁，年八十余犹健。一日，颠仆不起，寺僧奔救，已圆寂矣。僧不自知死，魂飘去，至河南界。河南有故绅子，率十余骑，按鹰猎兔。马逸，坠毙。僧魂适值，翕然而合，遂渐苏。厮仆环问之。张目曰：&ldquo;胡至此!&rdquo;众扶归。入门，则粉白黛绿者，纷集顾问。大骇曰：&ldquo;我僧也，胡至此!&rdquo;家人以为妄，共提耳悟之。僧亦不自申解，但闭目不复有言。饷以脱粟则食，酒肉则拒。夜独宿，不受妻妾奉。数日后，忽思少步。众皆喜。既出，少定，即有诸仆纷来，钱簿谷籍，杂请会计。公子托以病倦，悉卸绝之。惟问：&ldquo;山东长清县，知之否?&rdquo;共答：&ldquo;知之。&rdquo;曰：&ldquo;我郁无聊赖，欲往游瞩，宜即治任。&rdquo;众谓新瘳，未应远涉。不听，翼日遂发。</p><p>　　抵长清，视风物如昨。无烦问途，竟至兰若。弟子数人见贵客至，伏谒甚恭。乃问：&ldquo;老僧焉往?&rdquo;答云：&ldquo;吾师曩已物化。&rdquo;问墓所。群导以往，则三尺孤坟，荒草犹未合也。众僧不知何意。既而戒马欲归，嘱曰：&ldquo;汝师戒行之僧，所遗手泽，宜恪守，勿俾损坏。&rdquo;众唯唯。乃行。</p><p>　　既归，灰心木坐，了不勾当家务。居数月，出门自遁，直抵旧寺，谓弟子曰：&ldquo;我即汝师。&rdquo;众疑其谬，相视而笑。乃述返魂之由，又言生平所为，悉符。众乃信，居以故榻，事之如平日。后公子家屡以舆马来，哀请之，略不顾瞻。又年余，夫人遣纪纲至，多所馈遗，金帛皆却之，惟受布袍一袭而已。友人或至其乡，敬造之。见其人默然诚笃，年仅三十，而辄道其八十余年事。</p><p>　　异史氏曰：&ldquo;人死则魂散，其千里而不散者，性定故耳。余于僧，不异之乎其再生，而异之乎其入纷华靡丽之乡，而能绝人以逃世也。若眼睛一闪，而兰麝熏心，有求死而不得者矣，况僧乎哉!&rdquo;</p><p>　　蛇人</p><p>　　东郡某甲，以弄蛇为业。尝蓄驯蛇二，皆青色;其大者呼之大青，小曰二青。二青额有赤点，尤灵驯，盘旋无不如意。蛇人爱之，异于他蛇。期年，大青死，思补其缺，未暇遑也。一夜，寄宿山寺。既明，启笥，二青亦渺。蛇人怅恨欲死。冥搜亟呼，迄无影兆。然每至丰林茂草，辄纵之去，俾得自适，寻复返;以此故，冀其自至。坐伺之，日既高，亦已绝望，怏怏遂行。出门数武，闻丛薪错楚中，窸窣作响，停趾愕顾，则二青来也。大喜，如获拱璧。息肩路隅，蛇亦顿止。视其后，小蛇从焉。抚之曰：&ldquo;我以汝为逝矣。小侣而所荐耶?&rdquo;出饵饲之，兼饲小蛇。小蛇虽不去，然瑟缩不敢食。二青含哺之，宛似主人之让客者。蛇人又饲之，乃食。食已，随二青俱入笥中。荷去教之，旋折辄中规矩，与二青无少异，因名之小青。衒技四方，获利无算。</p><p>　　大抵蛇人之弄蛇也，止以二尺为率，大则过重，辄便更易。缘二青驯，故未遽弃。又二三年，长三尺余，卧则笥为之满，遂决去之。一日，至淄邑东山间，饲以美饵，祝而纵之。既去，顷之复来，蜿蜒笥外。蛇人挥曰：&ldquo;去之!世无百年不散之筵。从此隐身大谷，必且为神龙，笥中何可以久居也?&rdquo;蛇乃去。</p><p>　　已而复返，挥之不去，以首触笥。小青在中，亦震震而动。蛇人悟曰：&ldquo;得毋欲别小青也?&rdquo;乃发笥。小青径出，因与交首吐舌，似相告语。已而委蛇并去。方意小青不还，俄而踽踽独来，竟入笥卧。由此随在物色，迄无佳者，而小青亦渐大，不可弄。后得一头，亦颇驯，然终不如小青良。而小青粗于儿臂矣。</p><p>　　先是，二青在山中，樵人多见之。又数年，长数尺，围如碗;渐出逐人，因而行旅相戒，罔敢出其途。一日，蛇人经其处，蛇暴出如风。蛇人大怖而奔。蛇逐益急，回顾已将及矣。而视其首，朱点俨然，始悟为二青。下担呼曰：&ldquo;二青，二青!&rdquo;蛇顿止。昂首久之，纵身绕蛇人，如昔弄状。觉其意殊不恶，但躯巨重，不胜其绕;仆地呼祷，乃释之。又以首触笥。蛇人悟其意，开笥出小青。二蛇相见，交缠如饴糖状，久之始开。蛇人乃祝小青曰：&ldquo;我久欲与汝别，今有伴矣。&rdquo;谓二青曰：&ldquo;原君引之来，可还引之去。更嘱一言：深山不乏食饮，勿扰行人，以犯天谴。&rdquo;二蛇垂头，似相领受。遽起，大者前，小者后，过处林木为之中分。蛇人伫立望之，不见乃去。此后行人如常，不知二蛇何往也。</p><p>　　异史氏曰：&ldquo;蛇，蠢然物耳，乃恋恋有故人之意，且其从谏也如转圜。独怪俨然而人也者，以十年把臂之交，数世蒙恩之主，转思下井复投石焉;又不然，则药石相投，悍然不顾，且怒而仇焉者，不且出斯蛇下哉。&rdquo;</p><p>　　斫蟒</p><p>　　胡田村胡姓者，兄弟采樵，深入幽谷。遇巨蟒，兄在前，为所吞，弟初骇欲奔，见兄被噬，遂怒出樵斧，斫蟒首。首伤而吞不已。然头虽已没，幸肩际不能下。弟急极无计，乃两手持兄足，力与蟒争，竟曳兄出。蟒亦负痛去。视兄，则鼻耳俱化，奄将气尽。肩负以行，途中凡十余息，始至家。医养半年，方愈。至今面目皆瘢痕，鼻耳惟孔存焉。噫!农人中，乃有弟弟如此哉!或言：&ldquo;蟒不为害，乃德义所感。&rdquo;信然!</p><p>　　真定女</p><p>　　真定界有孤女，方六七岁，收养于夫家。相居二三年，夫诱与交而孕。腹膨膨而以为病也，告之母。母曰：&ldquo;动否?&rdquo;曰：&ldquo;动。&rdquo;又益异。然以其齿太稚，不敢决。未几，生男。母叹曰：&ldquo;不图拳母，竟生锥儿!&rdquo;</p><p>　　犬奸</p><p>　　青州贾某，客于外，恒经岁不归。家蓄一白犬，妻引与交，习为常。一日，夫归，与妻共卧。犬突入，登榻，啮贾人竟死。后里舍稍闻之，共为不平，鸣于官。官械妇，妇不肯伏，收之。命缚犬来，始取妇出。犬忽见妇，直前碎衣作交状。妇始无词。使两役解部院，一解人而一解犬。有欲观其合者，共敛钱赂役，役乃牵聚令交。所止处，观者常百人，役以此网利焉。后人犬俱寸磔以死。呜呼!天地之大，真无所不有矣。然人面而兽交者，独一妇也乎哉?</p><p>　　异史氏为之判曰：&ldquo;会于濮上，古所交讥;约于桑中，人且不齿。乃某者，不堪雌守之苦。浪思苟合之欢。夜叉伏床，竟是家中牝兽;捷卿入窦，遂为被底情郎。云雨台前，乱摇续貂之尾;温柔乡里，频款曳象之腰。锐锥处于皮囊，一纵股而脱颖;留情结于镞项，甫饮羽而生根。忽思异类之交，直属匪夷之想。尨吠奸而为奸，妒残凶杀，律难治以萧曹;人非兽而实兽，奸秽淫腥，肉不食于豺虎。呜呼!人奸杀，则女拟以剐;至于犬奸杀，阳世遂无其刑。人不良，则罚人作犬，至于犬不良，阴曹应穷于法。宜支解以追魂魄，请押赴以问阎罗。&rdquo;</p><p>　　雹神</p><p>　　王公筠仓，莅任楚中，拟登龙虎山谒天师。及湖，甫登舟，即有一人驾小艇来，使舟中人为通。公见之，貌修伟。怀中出天师刺，曰：&ldquo;闻驺从将临，先遣负弩。&rdquo;公讶其预知，益神之，诚意而往。</p><p>　　天师治具相款。其服役者，衣冠须鬛，多不类常人。前使者亦侍其侧。少间，向天师细语。天师谓公曰：&ldquo;此先生同乡，不之识耶?&rdquo;公问之。曰：&ldquo;此即世所传雹神李左车也。&rdquo;公愕然改容。天师曰：&ldquo;适言奉旨雨雹，故告辞耳。&rdquo;公问：&ldquo;何处?&rdquo;曰：&ldquo;章丘。&rdquo;公以接壤关切，离席乞免。天师曰：&ldquo;此上帝玉敕，雹有额数，何能相徇?&rdquo;公哀不已。天师垂思良久，乃顾而嘱曰：&ldquo;其多降山谷，勿伤禾稼可也。&rdquo;又嘱：&ldquo;贵客在坐，文去勿武。&rdquo;神出，至庭中，忽足下生烟，氲氤匝地。俄延逾刻，极力腾起，才高于庭树;又起，高于楼阁。霹雳一声，向北飞去，屋宇震动，筵器摆簸。公骇曰：&ldquo;去乃作雷霆耶!&rdquo;天师曰：&ldquo;适戒之，所以迟迟，不然，平地一声，便逝去矣。&rdquo;公别归，志其月日，遣人问章丘。是日果大雨雹，沟渠皆满，而田中仅数枚焉。</p><p>　　狐嫁女</p><p>　　历城殷天官，少贫，有胆略。邑有故家之第，广数十亩，楼宇连亘。常见怪异，以故废无居人。久之，蓬蒿渐满，白昼亦无敢入者。会公与诸生饮，或戏云：&ldquo;有能寄此一宿者，共醵为筵。&rdquo;公跃起曰：&ldquo;是亦何难!&rdquo;携一席往。众送诸门，戏曰：&ldquo;吾等暂候之，如有所见，当急号。&rdquo;公笑云：&ldquo;有鬼狐，当捉证耳。&rdquo;遂入，见长莎蔽径，蒿艾如麻。时值上弦，幸月色昏黄，门户可辨。摩娑数进，始抵后楼。登月台，光洁可爱，遂止焉。西望月明，惟衔山一线耳。坐良久，更无少异，窃笑传言之讹。席地枕石，卧看牛女。一更向尽，恍惚欲寐。楼下有履声，籍籍而上。假寐睨之，见一青衣人，挑莲灯，猝见公，惊而却退。语后人曰：&ldquo;有生人在。&rdquo;下问：&ldquo;谁何?&rdquo;答云：&ldquo;不识。&rdquo;俄一老翁上，就公谛视，曰：&ldquo;此殷尚书，其睡已酣。但办吾事，相公倜傥，或不叱怪。&rdquo;乃相率入楼，楼门尽辟。移时，往来者益众。楼上灯辉如昼。公稍稍转侧，作嚏咳。翁闻公醒，乃出，跪而言曰：&ldquo;小人有箕帚女，今夜于归。不意有触贵人，望勿深罪。&rdquo;公起，曳之曰：&ldquo;不知今夕嘉礼，惭无以贺。&rdquo;翁曰：&ldquo;贵人光临，压除凶煞，幸矣。即烦陪坐，倍益光宠。&rdquo;公喜，应之。入视楼中，陈设绮丽。遂有妇人出拜，年可四十余。翁曰：&ldquo;此拙荆。&rdquo;公揖之。俄闻笙乐聒耳，有奔而上者，曰：&ldquo;至矣!&rdquo;翁趋迎，公亦立俟。少间，笼纱一簇，导新郎入。年可十七八，丰采韶秀。翁命先与贵客为礼。少年目公。公若为傧，执半主礼。次翁婿交拜，已，乃即席。少间，粉黛云从，酒胾雾霈，玉碗金瓯，光映几案。酒数行，翁唤女奴请小姐来。女奴诺而入，良久不出。翁自起，搴帏促之。俄婢媪辈拥新人出，环佩璆然，麝兰散馥。翁命向上拜。起，即坐母侧。微目之，翠凤明珰，容华绝世。既而酌以金爵，大容数斗。公思此物可以持验同人，阴内袖中。伪醉隐几，颓然而寝。皆曰：&ldquo;相公醉矣。&rdquo;居无何，新郎告行，笙乐暴作，纷纷下楼而去。已而主人敛酒具，小一爵，冥搜不得。或窃议卧客。翁急戒勿语，惟恐公闻。移时，内外俱寂。公始起。暗无灯火，惟脂香酒气，充溢四堵。视东方既白，乃从容出。探袖中，金爵犹在。及门，则诸生先候，疑其夜出而早入者。公出爵示之。众骇问，公以状告。共思此物非寒士所有，乃信之。</p><p>　　后公举进士，任肥丘。有世家朱姓宴公，命取巨觥，久之不至。有细奴掩口与主人语，主人有怒色。俄奉金爵劝客饮。谛视之，款式雕文，与狐物更无殊别。大疑，问所从制。答云：&ldquo;爵凡八只，大人为京卿时，觅良工监制。此世传物，什袭已久。缘明府辱临，适取诸箱簏，仅存其七，疑家人所窃取;而十年尘封如故，殊不可解。&rdquo;公笑曰：&ldquo;金杯羽化矣。然世守之珍不可失。仆有一具，颇近似之，当以奉赠。&rdquo;终筵归署，拣爵持送之。主人审视，骇绝。亲诣谢公，诘所自来，公为历陈颠末。始知千里之物，狐能摄致，而不敢终留也。</p><p>　　娇娜</p><p>　　孔生雪笠，圣裔也。为人蕴藉，工诗。有执友令天台，寄函招之。生往，令适卒，落拓不得归，寓菩陀寺，佣为寺僧抄录。寺西百余步，有单先生第，先生故公子，以大讼萧条，眷口寡，移而乡居，宅遂旷焉。</p><p>　　一日，大雪崩腾，寂无行旅。偶过其门，一少年出，丰采甚都。见生，趋与为礼，略致慰问，即屈降临。生爱悦之，慨然从入。屋宇都不甚广，处处悉悬锦幕，壁上多古人书画。案头书一册，签曰&ldquo;琅环琐记。&rdquo;翻阅一过，皆目所未睹。生以居单第，以为第主，即亦不审官阀。少年细诘行踪，意怜之，劝设帐授徒。生曰：&ldquo;羁旅之人，谁作曹丘者?&rdquo;少年曰：&ldquo;倘不以驽骀见斥，愿拜门墙。&rdquo;生喜，不敢当师，请为友。便问：&ldquo;宅何久锢?&rdquo;答曰：&ldquo;此为单府，曩以公子乡居，是以久旷。仆皇甫氏，祖居陕。以家宅焚于野火，暂借安顿。&rdquo;生始知非单。当晚，谈笑甚欢，即留共榻。</p><p>　　昧爽，即有僮子炽炭火于室。少年先起入内，生尚拥被坐。僮入，白：&ldquo;太翁来。&rdquo;生惊起。一叟入，鬓发皤然，向生殷谢曰：&ldquo;先生不弃顽儿，遂肯赐教。小子初学涂鸦，勿以友故，行辈视之也。&rdquo;已而进锦衣一袭，貂帽、袜、履各一事。视生盥栉已，乃呼酒荐馔。几、榻、裙、衣，不知何名，光彩射目。酒数行，叟兴辞，曳杖而去。餐讫，公子呈课业，类皆古文词，并无时艺。问之，笑云：&ldquo;仆不求进取也。&rdquo;抵暮，更酌曰：&ldquo;今夕尽欢，明日便不许矣。&rdquo;呼僮曰：&ldquo;视太公寝未;已寝，可暗唤香奴来。&rdquo;僮去，先以绣囊将琵琶至。少顷，一婢入，红妆艳艳。公子命弹湘妃，婢以牙拨勾动，激扬哀烈，节拍不类夙闻。又命以巨觞行酒，三更始罢。次日，早起共读。公子最慧，过目成咏，二三月后，命笔警绝。相约五日一饮，每饮必招香奴。一夕，酒酣气热，目注之。公子已会其意，曰：&ldquo;此婢乃为老父所豢养。兄旷邈无家，我夙夜代筹久矣，行当为君谋一佳耦。&rdquo;生曰：&ldquo;如果惠好，必如香奴者。&rdquo;公子笑曰：&ldquo;君诚&lsquo;少所见而多所怪&rsquo;者矣。以此为佳，君愿亦易足也。&rdquo;居半载，生欲翱翔郊郭，至门，则双扉外扃，问之，公子曰：&ldquo;家君恐交游纷意念，故谢客耳。&rdquo;生亦安之。</p><p>　　时盛暑溽热，移斋园亭。生胸间瘇起如桃，一夜如碗，痛楚呻吟。公子朝夕省视，眠食俱废。又数日，创剧，益绝食饮。太公亦至，相对太息。公子曰：&ldquo;儿前夜思先生清恙，娇娜妹子能疗之，遣人于外祖处呼令归。何久不至?&rdquo;俄僮入白：&ldquo;娜姑至，姨与松姑同来。&rdquo;父子即趋入内。少间，引妹来视生。年约十三四，娇波流慧，细柳生姿。生望见艳色，嚬呻顿忘，精神为之一爽。公子便言：&ldquo;此兄良友，不啻同胞也，妹子好医之。&rdquo;女乃敛羞容，揄长袖，就榻诊视。把握之间，觉芳气胜兰。女笑曰：&ldquo;宜有是疾，心脉动矣。然症虽危，可治;但肤块已凝，非伐皮削肉不可。&rdquo;乃脱臂上金钏安患处，徐徐按下之。创突起寸许，高出钏外，而根际余肿，尽束在内，不似前如碗阔矣。乃一手启罗衿，解佩刀，刃薄于纸，把钏握刃，轻轻附根而割，紫血流溢，沾染床席。生贪近娇姿，不惟不觉其苦，且恐速竣割事，偎傍不久。未几，割断腐肉，团团然如树上削下之癭。又呼水来，为洗割处。口吐红丸，如弹大，着肉上，按令旋转;才一周，觉热火蒸腾;再一周，习习作痒;三周已，遍体清凉，沁入骨髓。女收丸入咽，曰：&ldquo;愈矣!&rdquo;趋步出。</p><p>　　生跃起走谢，沉痼若失。而悬想容辉，苦不自已。自是废卷痴坐，无复聊赖。公子已窥之，曰：&ldquo;弟为物色，得一佳耦。&rdquo;问：&ldquo;何人?&rdquo;曰：&ldquo;亦弟眷属。&rdquo;生凝思良久，但云：&ldquo;勿须也!&rdquo;面壁吟曰：&ldquo;曾经沧海难为水，除却巫山不是云。&rdquo;公子会其旨，曰：&ldquo;家君仰慕鸿才，常欲附为婚姻。但止一少妹，齿太稚。有姨女阿松，年十八矣，颇不粗陋。如不见信，松姊日涉园亭，伺前厢，可望见之。&rdquo;生如其教，果见娇娜偕丽人来，画黛弯蛾，莲钩蹴凤，与娇娜相伯仲也。生大悦，求公子作伐。公子异日自内出，贺曰：&ldquo;谐矣。&rdquo;乃除别院，为生成礼。是夕，鼓吹阗咽，尘落漫飞，以望中仙人，忽同衾幄，遂疑广寒宫殿，未必在云霄矣。合卺之后，甚惬心怀。</p><p>　　一夕，公子谓生曰：&ldquo;切磋之惠，无日可以忘之。近单公子解讼归，索宅甚急，意将弃此而西。势难复聚，因而离绪萦怀。&rdquo;生愿从去。公子劝还乡闾，生难之。公子曰：&ldquo;勿虑，可即送君行。&rdquo;无何，太翁引松娘至，以黄金百两赠生。公子以左右手与生夫妇相把握，嘱闭目勿视。飘然履空，但觉耳际风鸣，久之曰：&ldquo;至矣。&rdquo;启目，果见故里。始知公子非人。喜叩家门，母出非望，又睹美妇，方共忻慰。及回顾，则公子逝矣。松娘事姑孝;艳色贤名，声闻遐迩。</p><p>　　后生举进士，授延安司李，携家之任。母以道远不行。松娘生一男，名小宦，生以忤直指，罢官，罣碍不得归。偶猎郊野，逢一美少年，跨骊驹，频频瞻视。细看，则皇甫公子也。揽辔停骖，悲喜交至。邀生去，至一村，树木浓昏，荫翳天日。入其家，则金沤浮钉，宛然世家。问妹子已嫁;岳母已亡，深相感悼。经宿别去，偕妻同返。娇娜亦至，抱生子掇提而弄曰：&ldquo;姊姊乱吾种矣。&rdquo;生拜谢曩德。笑曰：&ldquo;姊夫贵矣。创口已合，未忘痛耶?&rdquo;妹夫吴郎，亦来谒拜。信宿乃去。</p><p>　　一日，公子有忧色，谓生曰：&ldquo;天降凶殃，能相救否?&rdquo;生不知何事，但锐自任。公子趋出，招一家入，罗拜堂上。生大骇，亟问。公子曰：&ldquo;余非人类，狐也。今有雷霆之劫。君肯以身赴难，一门可望生全;不然，请抱子而行，无相累。&rdquo;生矢共生死。乃使仗剑于门，嘱曰：&ldquo;雷霆轰击，勿动也!&rdquo;生如所教。果见阴云昼暝，昏黑如(殹石)。回视旧居，无复赉龋┘呲？唬扪ㄎ薜住７酱磴导洌ㄒ簧隰ど皆溃庇昕穹纾鲜魑巍Ｉ垦６俨簧俣：鲇诜毖毯谛踔校还砦铮钩ぷΓ匝ň鹨蝗顺觯嫜讨鄙稀Ｆ扯靡侣模钏平磕取Ｄ思痹纠氲兀越；髦媸侄槁洹：龆览妆┝眩停毂小</p><p>　　少间，晴霁，娇娜已能自苏。见生死于旁，大哭曰：&ldquo;孔郎为我而死，我何生矣!&rdquo;松娘亦出，共舁生归。娇娜使松娘捧其首;兄以金簪拨其齿;自乃撮其颐，以舌度红丸入，又接吻而呵之。红丸随气入喉，格格作响，移时，豁然而苏。见眷口，恍如梦悟。于是一门团圆，惊定而喜。生以幽旷不可久居，议同旋里。满堂交赞，惟娇娜不乐。生请与吴郎俱，又虑翁媪不肯离幼子，终日议不果。忽吴家一小奴，汗流气促而至。惊致研诘，则吴郎家亦同日遭劫，一门俱没。娇娜顿足悲伤，涕不可止。共慰劝之。而同归之计遂决。</p><p>　　生入城，勾当数日，遂连夜趣装。既归，以闲园寓公子，恒返关之;生及松娘至，始发扃。生与公子兄妹，棋酒谈宴，若一家然。小宦长成，貌韶秀，有狐意。出游都市，共知为狐儿也。</p><p>　　异史氏曰：&ldquo;余于孔生，不羡其得艳妻，而羡其得腻友也。观其容可以疗饥;听其声可以解颐。得此良友，时一谈宴，则&lsquo;色授魂与&rsquo;，尤胜于&lsquo;颠倒衣裳&rsquo;矣。&rdquo;</p><p>　　僧孽</p><p>　　张某暴卒，随鬼使去，见冥王。王稽簿，怒鬼使误捉，责令送归。张下，私浼鬼使，求观冥狱。鬼导历九幽，刀山、剑树，一一指点。末至一处，有一僧紥股穿绳而倒悬之，号痛欲绝。近视，则其兄也。张见之惊哀，问：&ldquo;何罪至此?&rdquo;鬼曰：&ldquo;是为僧，广募金钱，悉供饮博行淫，故罚之。欲脱此厄，须其自忏。&rdquo;张既苏，疑兄已死。</p><p>　　时其兄居兴福寺，因往探之。入门，便闻其号痛声。入室，见疮生股间，脓血崩溃，挂足壁上，宛然冥司倒悬状。骇问其故。曰：&ldquo;挂之稍可，不则痛彻心腑。&rdquo;张因告以所见。僧大骇，乃戒荤酒，虔诵经咒。半月寻愈。遂为戒僧。</p><p>　　异史氏曰：&ldquo;鬼狱茫茫，恶人每以自解;而不知昭昭之祸，即冥冥之罚也。可勿惧哉!&rdquo;</p><p>　　妖术</p><p>　　于公者，少任侠，喜拳勇，力能持高壶，作旋风舞。崇祯间，殿试在都，仆疫不起，患之。会市上有善卜者，能决人生死，将代问之。</p><p>　　既至，未言。卜者曰：&ldquo;君莫欲问仆病乎?&rdquo;公骇应之。曰：&ldquo;病者无害，君可危。&rdquo;公乃自卜。卜者起卦，愕然曰：&ldquo;君三日当死!&rdquo;公惊诧良久。卜者从容曰：&ldquo;鄙人有小术，报我十金，当代禳之。&rdquo;公自念，生死已定，术岂能解;不应而起，欲出。卜者曰：&ldquo;惜此小费，勿悔勿悔!&rdquo;爱公者皆为公惧，劝罄橐以哀之。公不听。</p><p>　　倏忽至三日，公端坐旅舍，静以觇之，终日无恙。至夜，阖户挑灯，倚剑危坐。一漏向尽，更无死法。意欲就枕，忽闻窗隙窣窣有声。急视之，一小人荷戈入;及地，则高如人。公捉剑起，急击之，飘忽未中。遂遽小，复寻窗隙，意欲遁去。公疾斫之，应手而倒。烛之，则纸人，已腰断矣。公不敢卧，又坐待之。逾时，一物穿窗入，怪狞如鬼。才及地，急击之，断而为两，皆蠕动。恐其复起，又连击之，剑剑皆中，其声不软。审视，则土偶，片片已碎。</p><p>　　于是移坐窗下，目注隙中。久之，闻窗外如牛喘，有物推窗棂，房壁震摇，其势欲倾。公惧覆压，计不如出而斗，遂划然脱扃，奔而出。见一巨鬼，高与檐齐;昏月中，见其面黑如煤，眼闪烁有黄光;上无衣，下无履，手弓而腰矢。公方骇，鬼则弯矣。公以剑拨矢，矢堕。欲击之，则又弯矣。公急跃避，矢贯于壁，战战有声。鬼怒甚，拔佩刀，挥如风，望公力劈。公猱进，刀中庭石，石立断。公出其股间，削鬼中踝，铿然有声。鬼益怒，吼如雷，转身复剁。公又伏身入;刀落，断公裙。公已及胁下，猛斫之，亦铿然有声，鬼仆而僵。公乱击之，声硬如柝。烛之，则一木偶，高大如人。弓矢尚缠腰际，刻画狰狞;剑击处，皆有血出。公因秉烛待旦，方语鬼物皆卜人遣之，欲致人于死，以神其术也。</p><p>　　次日，遍告交知，与共诣卜所。卜人遥见公，瞥不可见。或曰：&ldquo;皆翳形术也，犬血可破。&rdquo;公如其言，戒备而往。卜人又匿如前。急以犬血沃立处，但见卜人头面，皆为犬血模糊，目灼灼如鬼立。乃执付有司而杀之。</p><p>　　异史氏曰：&ldquo;尝谓买卜为一痴。世之讲此道而不爽于生死者几人?卜之而爽，犹不卜也。且即明明告我以死期之至，将复如何?况借人命以神其术者，其可畏不尤甚耶!&rdquo;</p><p>　　野狗</p><p>　　于七之乱，杀人如麻。乡民李化龙，自山中窜归。值大兵宵进，恐罹炎昆之祸，急无所匿，僵卧于死人之丛，诈作尸。兵过既尽，未敢遽出。忽见阙头断臂之尸，起立如林。内一尸断首犹连肩上，口中作语曰：&ldquo;野狗子来，奈何?&rdquo;群尸参差而应曰：&ldquo;奈何!&rdquo;俄顷，蹶然尽倒，遂无声。</p><p>　　李方惊颤欲起，有一物来，兽首人身，伏啮人首，遍吸其脑。李惧，匿首尸下。物来拨李肩，欲得李首。李力伏，俾不可得。物乃推覆尸而移之，首见。李大惧，手索腰下，得巨石如碗，握之。物俯身欲龁，李骤起大呼，击其首，中嘴。物嗥如鸱，掩口负痛而奔，吐血道上。就视之，于血中得二齿，中曲而端锐，长四寸余。怀归以示人，皆不知其何物也。</p><p>　　三生</p><p>　　刘孝廉，能记前身事。自言一世为缙绅，行多玷。六十二岁而殁，初见冥王，待如乡先生礼，赐坐，饮以茶。觑冥王盏中，茶色清彻，己盏中，浊如胶。暗疑迷魂汤得勿此乎?乘冥王他顾，以盏就案角泻之，伪为尽者。</p><p>　　俄顷，稽前生恶录，怒，命群鬼捽下，罚作马。即有厉鬼絷去。行至一家，门限甚高，不可逾。方趑趄间，鬼力楚之，痛甚而蹶。自顾，则身已在枥下矣。但闻人曰：&ldquo;骊马生驹矣，牡也。&rdquo;心甚明了，但不能言。觉大馁，不得已，就牝马求乳。逾四五年间，体修伟。甚畏挞楚，见鞭则惧而逸。主人骑，必覆障泥，缓辔徐徐，犹不甚苦;惟奴仆圉人，不加鞯装以行，两踝夹击，痛彻心腑。于是愤甚，三日不食，遂死。</p><p>　　至冥司，冥王查其罚限未满，责其规避，剥其皮革，罚为犬。意懊丧，不欲行。群鬼乱挞之，痛极而窜于野。自念不如死，愤投绝壁，颠莫能起。自顾，则身伏窦中，牝犬舐而腓字之，乃知身已复生于人世矣。稍长，见便液亦知秽，然嗅之而香，但立念不食耳。为犬经年，常忿欲死，又恐罪其规避。而主人又豢养，不肯戮。乃故啮主人脱股肉，主人怒，杖杀之。</p><p>　　冥王鞫状，怒其狂猘，笞数百，俾作蛇。囚于幽室，暗不见天。闷甚，缘壁而上，穴屋而出。自视，则身伏茂草，居然蛇矣。遂矢志不残生类，饥吞木实。积年余，每思自尽不可，害人而死又不可，欲求一善死之策而未得也。一日，卧草中，闻车过，遽出当路，车驰压之，断为两。</p><p>　　冥王讶其速至，因蒲伏自剖。冥王以无罪见杀，原之，准其满限复为人，是为刘公。公生而能言，文章书史，过辄成诵。辛酉举孝廉。每劝人：乘马必厚其障泥;股夹之刑，胜于鞭楚也。</p><p>　　异史氏曰：&ldquo;毛角之俦，乃有王公大人在其中。所以然者，王公大人之内，原未必无毛角者在其中也。故贱者为善，如求花而种其树;贵者为善，如已花而培其本：种者可大，培者可久。不然，且将负盐车，受羁馽，与之为马。不然，且将啖便液，受烹割，与之为犬。又不然，且将披鳞介，葬鹤鹳，与之为蛇。&rdquo;</p><p>　　狐入瓶</p><p>　　万村石氏之妇，崇于狐，患之，而不能遣。扉后有瓶，每闻妇翁来，狐辄遁匿其中。妇窥之熟，暗计而不言。一日，窜入。妇急以絮塞瓶口，置釜中，燂汤而沸之。瓶热，狐呼曰：&ldquo;热甚!勿恶作剧。&rdquo;妇不语。号益急，久之无声。拔塞而验之，毛一堆，血数点而已。</p><p>　　蛇癖</p><p>　　王蒲令之仆吕奉宁，性嗜蛇。每得小蛇，则全吞之，如啖葱状;大者，以刀寸寸断之，始掬以食。嚼之铮铮，血水沾颐。且善嗅，尝隔墙闻蛇香，急奔墙外，果得蛇盈尺。时无佩刀，先啮其头，尾尚蜿蜒于口际。</p><p>　　鬼哭</p><p>　　谢迁之变，宦第皆为贼窟。王学使七襄之宅，盗聚尤众。城破兵入，扫荡群丑，尸填墀，血至充门而流。公入城，扛尸涤血而居。往往白昼见鬼，夜则床下磷飞，墙角鬼哭。一日，王生皞迪，寄宿公家，闻床底小声连呼：&ldquo;皞迪!&rdquo;已而声渐大，曰：&ldquo;我死得苦!&rdquo;因哭，满庭皆哭。公闻，仗剑而入，大言曰：&ldquo;汝不识我王学院耶?&rdquo;但闻百声嗤嗤，笑之以鼻。公于是设水陆道场，命释道忏度之。夜抛鬼饭，则见磷火荧荧，随地皆出。先是，阍人王姓者疾笃，昏不知人事者数日矣。是夕忽欠伸若醒，妇以食进。王曰：&ldquo;适主人不知何事，施饭于庭，我亦随众啖噉。食已方归，故不饥耳。&rdquo;由此鬼怪遂绝。岂钹铙钟鼓，焰口瑜伽，果有益耶?</p><p>　　异史氏曰：&ldquo;邪怪之物，惟德可以已之。当陷城之时，王公势正烜赫，闻声者皆股栗，而鬼且揶揄之。想鬼物逆知其不令终耶?普告天下大人先生：出人面犹不可以吓鬼，愿无出鬼面以吓人也!&rdquo;</p><p>　　焦螟</p><p>　　董侍读默庵家，为狐所扰，瓦砾砖石，忽如雹落，家人相率奔匿，待其间歇，乃敢出操作。公患之，假怍庭孙司马第移避之。而狐扰犹故。</p><p>　　一日，朝中待漏，适言其异。大臣或言：关东道士焦螟，居内城，总持敕勒之术，颇有效。公造庐而请之。道士朱书符，使归粘壁上。狐竟不惧，抛掷有加焉。公复告道士。道士怒，亲诣公家，筑坛作法。俄见一巨狐伏坛下。家人受虐已久，衔恨綦甚，一婢近击之。婢忽仆地气绝。道士曰：&ldquo;此物猖獗，我尚不能遽服之，女子何轻犯尔尔。&rdquo;既而曰：&ldquo;可借鞫狐词亦得。&rdquo;戟指咒移时，婢忽起，长跪。道士诘其里居。婢作狐言：&ldquo;我西域产，入都者十八辈。&rdquo;道士曰：&ldquo;辇毂下，何容尔辈久居?可速去!&rdquo;狐不答。道士击案怒曰：&ldquo;汝欲梗吾令耶?再若迁延，法不汝宥!&rdquo;狐乃蹙怖作色，愿谨奉教。道士又速之。婢又仆绝，良久始苏。俄见白块四五团，滚滚如球，附檐际而行，次第追逐，顷刻俱去。由是遂安。</p><p>　　叶生</p><p>　　淮阳叶生者，失其名字。文章词赋，冠绝当时，而所遇不偶，困于名场。会关东丁乘鹤来令是邑，见其文，奇之，召与语，大悦。使即官署，受灯火，时赐钱谷恤其家。值科试，公游扬于学使，遂领冠军。公期望綦切，闱后，索文读之，击节称叹。不意时数限人，文章憎命，及放榜时，依然铩羽。生嗒丧而归，愧负知己，形销骨立，痴若木偶。公闻，召之来，面慰之;生零涕不已。公怜之，相期考满入都，携与俱北。生甚感佩。辞而归，杜门不出。无何，寝疾。公遗问不绝，而服药百裹，殊罔所效。</p><p>　　公适以忤上官免，将解任去。函致之，其略云：&ldquo;仆东归有日，所以迟迟者，待足下耳。足下朝至，则仆夕发矣。&rdquo;传之卧榻。生持书啜泣，寄语来使：&ldquo;疾革难遽瘥，请先发。&rdquo;使人返白。公不忍去，徐待之。</p><p>　　逾数日，门者忽通叶生至。公喜，迎而问之。生曰：&ldquo;以犬马病，劳夫子久待，万虑不宁。今幸可从杖履。&rdquo;公乃束装戒旦。抵里，命子师事生，夙夜与俱。公子名再昌，时年十六，尚不能文。然绝慧，凡文艺三两过，辄无遗忘。居之期岁，便能落笔成文。益之公力，遂入邑痒。生以生平所拟举业，悉录授读，闱中七题，并无脱漏，中亚魁。公一日谓生曰：&ldquo;君出余绪，遂使孺子成名。然黄钟长弃若何!&rdquo;生曰：&ldquo;是殆有命。借福泽为文章吐气，使天下人知半生沦落，非战之罪也，愿亦足矣。且士得一人知己，可无憾，何必抛却白纻，乃谓之利市哉!&rdquo;公以其久客，恐误岁试，劝令归省。生惨然不乐。公不忍强，嘱公子至都，为之纳粟。公子又捷南宫，授部中主政，携生赴监，与共晨夕。逾岁，生入北闱，竟领乡荐。会公子差南河典务，因谓生曰：&ldquo;此去离贵乡不远。先生奋迹云霄，锦还为快。&rdquo;生亦喜。择吉就道，抵淮阳界，命仆马送生归。</p><p>　　见门户萧条，意甚悲恻。逡巡至庭中，妻携簸具以出，见生，掷具骇走。生凄然曰：&ldquo;今我贵矣!三四年不觌，何遂顿不相识?&rdquo;妻遥谓曰：&ldquo;君死已久，何复言贵?所以久淹君柩者，以家贫子幼耳。今阿大亦已成立，将卜窀穸，勿作怪异吓生人。&rdquo;生闻之，怃然惆怅。逡巡入室，见灵柩俨然，扑地而灭。妻惊视之，衣冠履舄如蜕委焉。大恸，抱衣悲哭。子自塾中归，见结驷于门，审所自来，骇奔告母。母挥涕告诉。又细询从者，始得颠末。从者返，公子闻之，涕堕垂膺。即命驾哭诸其室;出橐为营丧，葬以孝廉礼。又厚遗其子，为延师教读。言于学使，逾年游泮。</p><p>　　异史氏曰：&ldquo;魂从知己，竟忘死耶?闻者疑之，余深信焉。同心倩女，至离枕上之魂;千里良朋，犹识梦中之路。而况茧丝蝇迹，吐学士之心肝;流水高山，通我曹之性命者哉!嗟乎!遇合难期，遭逢不偶。行踪落落，对影长愁;傲骨嶙嶙，搔头自爱。叹面目之酸涩，来鬼物之揶揄。频居康了之中，则须发之条条可丑;一落孙山之外，则文章之处处皆疵。古今痛哭之人，卞和惟尔;颠倒逸群之物，伯乐伊谁?抱刺于怀，三年灭字，侧身以望，四海无家。人生世上，只须合眼放步，以听造物之低昂而已。天下之昂藏沦落如叶生者，亦复不少，顾安得令威复来，而生死从之也哉?噫!&rdquo;</p><p>　　四十千</p><p>　　新城王大司马，有主计仆，家称素封。忽梦一人奔入，曰：&ldquo;汝欠四十千，今宜还矣。&rdquo;问之，不答，径入内去。既醒，妻产男。知为夙孽，遂以四十千捆置一室，凡儿衣食病药，皆取给焉。过三四岁，视室中钱，仅存七百。适乳姥抱儿至，调笑于侧。仆呼之曰：&ldquo;四十千将尽，汝宜行矣!&rdquo;言已，儿忽颜色蹙变，项折目张;再抚之，气已绝矣。乃以余资置葬具而瘗之。此可为负欠者戒也。</p><p>　　昔有老而无子者，问诸高僧。僧曰：&ldquo;汝不欠人者，人又不欠汝者。乌得子?&rdquo;盖生佳儿，所以报我之缘，生顽儿，所以取我之债。生者勿喜，死者勿悲也。</p><p>　　成仙</p><p>　　文登周生，与成生少共笔砚，遂订为杵臼交。而成贫，故终岁依周。论齿，则周为长，呼周妻以嫂。节序登堂，如一家焉。周妻生子，产后暴卒。继聘王氏，成以少故，未尝请见之。一日，王氏弟来省姊，宴于内寝。成适至，家人通白，周坐命邀成，成不入，辞去。周追之而还，移席外舍。</p><p>　　甫坐，即有人白别业之仆，为邑宰重笞者。先是，黄吏部家牧佣，牛蹊周田，以是相诟。牧佣奔告主，捉仆送官，遂被笞责。周因诘得其故，大怒曰：&ldquo;黄家牧猪奴，何敢尔!其先世为大父服役，促得志，乃无人耶!&rdquo;气填吭臆，忿而起，欲往寻黄。成捺而止之，曰：&ldquo;强梁世界，原无皂白。况今日官宰半强寇不操矛弧者耶?&rdquo;周不听。成谏止再三，至泣下，周乃止。怒终不释，转侧达旦。谓家人曰：&ldquo;黄家欺我，我仇也，姑置之。邑令朝廷官，非势家官，纵有互争，亦须两造，何至如狗之随嗾者?我亦呈治其佣，视彼将何处分。&rdquo;家人悉怂恿之，计遂决。以状赴宰，宰裂而掷之，周怒，语侵宰。宰惭恚，因逮系之。</p><p>　　辰后，成往访周，始知入城讼理。急奔劝止，则已在囹圄矣。顿足无所为计。时获海寇三名，宰与黄赂嘱之，使捏周同党。据词申黜顶衣，搒掠酷惨。成入狱，相顾凄酸。谋叩阙。周曰：&ldquo;身系重犴如鸟在笼，虽有弱弟，止堪供囚饭耳。&rdquo;成锐身自任，曰：&ldquo;是予责也。难而不急，乌用友也!&rdquo;乃行。周弟赆之，则去已久矣。至都，无门入控。相传驾将出猎，成预隐木市中。俄驾过，伏舞哀号，遂得准。驿送而下，着部院审奏。时阅十月余，周已诬服论辟。院接御批，大骇，复提躬谳。黄亦骇，谋杀周。因赂监，绝其饮食，弟来馈问，苦禁拒之。成又为赴院声屈，始蒙提问，业已饥饿不起。院台怒，杖毙监者。黄大怖，纳数千金，嘱为营脱，以是得朦胧题免。宰以枉法拟流。</p><p>　　周放归，益肝胆成。成自经讼系，世情灰冷，招周偕隐。周溺少妇，辄迂笑之。成虽不言，而意甚决。别后，数日不至。周使探诸其家，家人方疑其在周所;两无所见，始疑。周心知其异，遣人踪迹之，寺观岩壑，物色殆遍。时以金帛恤其子。</p><p>　　又八九年，成忽自至，黄巾氅服，岸然道貌。周喜把臂曰：&ldquo;君何往，使我寻欲遍?&rdquo;成笑曰：&ldquo;孤云野鹤，栖无定所。别后幸复顽健。&rdquo;周命置酒，略通间阔，欲为变易道装。成笑不语。周曰：&ldquo;愚哉!何弃妻孥犹敝屣也?&rdquo;成笑曰：&ldquo;不然。人将弃予，其何人之能弃。&rdquo;问所栖止，答在劳山上清宫。既而抵足寝，梦成裸伏胸上，气不得息。讶问何为，殊不答。忽惊而寤，呼成不应。坐而索之，杳然不知所往。定移时，始觉在成榻，骇曰：&ldquo;昨不醉，何颠倒至此耶!&rdquo;乃呼家人。家人火之，俨然成也。周固多髭，以手自捋，则疏无几茎。取镜自照，讶曰：&ldquo;成生在此，我何往?&rdquo;已而大悟，知成以幻术招隐。意欲归内，弟以其貌异，禁不听前。周亦无以自明，即命仆马往寻成。</p><p>　　数日，入劳山。马行疾，仆不能及。休止树下，见羽客往来甚众。内一道人目周，周因以成问。道士笑曰：&ldquo;耳其名矣，似在上清。&rdquo;言已，径去。周目送之，见一矢之外，又与一人语，亦不数言而去。与言者渐至，乃同社生。见周，愕曰：&ldquo;数年不晤，人以君学道名山，与尚游戏人间耶?&rdquo;周述其异。生惊曰：&ldquo;我适遇之，而以为君也。去无几时，或亦不远。&rdquo;周大异，曰：&ldquo;怪哉!何自己面目觌面不识?&rdquo;仆寻至，急驰之，竟无踪兆。一望寥阔，进退难以自主。自念无家可归，遂决意穷追。而怪险不复可骑，遂以马付仆归，迤逦自往。遥见一童独立，趋近问程，且告以故。童自言为成弟子，代荷衣粮，导与俱行。三日始至，又非世之所谓上清。时十月中，山花满路，不类初冬。童入报，成即出，始认己形。执手而入，置酒宴语。见异彩之禽，驯人不惊，声如笙簧，时来鸣于座上，心甚异之。然尘俗念切，无意留连。地下有蒲团二，曳与并坐。至二更后，万虑俱寂，忽似瞥然一盹，身觉与成易位。疑之，自捋颔下，则于思者如故矣。</p><p>　　既曙，浩然思返。成固留之。越三日，乃曰：&ldquo;迄少寐息，早送君行。&rdquo;甫交睫，闻成大呼曰：&ldquo;行装已具矣。&rdquo;遂起从之。所行殊非旧途。觉无几时，里居已在望中。成坐候路侧，俾自归。周强之不得，因踽踽至家门。叩不能应，思欲越墙，觉身飘似叶，一跃已过。凡逾数重垣，始抵卧室，灯烛荧然，内人未寝，哝哝与人语。舐窗一窥，则妻与一厮仆同杯饮，状甚狎亵。于是怒火如焚，计将掩执，又恐孤力难胜。遂潜身脱扃而出，奔告成，且乞为助。成慨然从之，直抵内寝。周举石挝门，内张皇甚。擂愈急，内闭益坚。成拨以剑，划然顿辟。周奔入，仆冲户而走。成在门外，以剑击之，断其肩臂。周执妻拷讯，乃知被收时即与仆私。周借剑决其首，罥肠庭树间。乃从成出，寻途而返。</p><p>　　蓦然忽醒，则身在卧榻，惊而言曰：&ldquo;怪梦参差，使人骇惧!&rdquo;成笑曰：&ldquo;梦者兄以为真，真者乃以为梦。&rdquo;周愕而问之。成出剑示之，溅血犹存。周惊怛欲绝，窃疑成诪张为幻。成知其意，乃促装送之归，荏苒至里门，乃曰：&ldquo;畴昔之夜，倚剑而相待者，非此处耶!吾厌见恶浊，请还待君于此。如过晡不来，予自去。&rdquo;周至家，门户萧索，似无居人。还入弟家。弟见兄，双泪交坠曰：&ldquo;兄去后，盗夜杀嫂，刳肠去，酷惨可悼。于今官捕未获。&rdquo;周如梦醒，因以情告，戒勿究。弟错愕良久。周问其子，乃命老妪抱至。周曰：&ldquo;此襁褓物，宗绪所关，弟善视之。兄欲辞人世矣。&rdquo;遂起，径去。弟涕泗追挽，笑行不顾。至野外，见成，与俱行。遥回顾，曰：&ldquo;忍事最乐。&rdquo;弟欲有言，成阔袖一举，即不可见。怅立移时，痛哭而返。周弟朴拙，不善治家人生产，居数年，家益贫。周子渐长，不能延师，因自教读。一日，早至斋，见案头有函书，缄封甚固，签题&ldquo;仲氏启&rdquo;。审之，为兄迹。开视，则虚无所有，只见爪甲一枚，长二指许。心怪之。以甲置砚上，出问家人所自来，并无知者。回视，则砚石灿灿，化为黄金。大惊。以试铜铁，皆然。由此大富。以千金赐成氏子，因相传两家有点金术云。</p><p>　　新郎</p><p>　　江南梅孝廉耦长，言其乡孙公，为德州宰，鞫一奇案。初，村人有为子娶妇者，新人入门，戚里毕贺。饮至更余，新郎出。见新妇炫装，趋转舍后。疑而尾之。宅后有长溪，小桥通之。见新妇渡桥径去，益疑。呼之不应。遥以手招婿，婿急趁之。相去盈尺，而卒不可及。行数里，入村落。妇止，谓婿曰：&ldquo;君家寂寞，我不惯住。请与郎暂居妾家数日，便同归省。&rdquo;言已，抽簪叩扉轧然，有女童出应门。妇先入，不得已，从之。既入，则岳父母俱在堂上，谓婿曰：&ldquo;我女少娇惯，未尝一刻离膝下，一旦去故里，心辄戚戚。今同郎来，甚慰系念。居数日，当送两人归。&rdquo;乃为除室，床褥备具，遂居之。</p><p>　　家中客见新郎久不至，共索之。室中惟新妇在，不知婿之何往。由是遐迩访问，并无耗息。翁媪零涕，谓其必死。将半载，妇家悼女无偶，遂请于村人父，欲别醮女。村人父益悲，曰：&ldquo;骸骨衣裳，无所验证，何知吾儿遂为异物!纵其奄丧，周岁而嫁，当亦未晚，胡为如是急耶!&rdquo;妇父益衔之，讼于庭。孙公怪疑，无所措力，断令待以三年，存案遣去。村人子居女家，家人亦大相忻待。每与妇议归，妇亦诺之，而因循不既行。积半年余，中心徘徊，万虑不安。欲独归，而妇固留之。一日，合家遑遽，似有急难。仓卒谓婿曰：&ldquo;本拟三二日遣夫妇偕归，不意仪装未备，忽遘闵凶。不得已，先送郎还。&rdquo;于是送出门，旋踵即返，周旋言动，颇甚草草。方欲觅途，回视院宇无存，但见高冢。大惊。寻路急归。至家，历述端末，因与投官陈诉。孙公拘妇父谕之，送女于归，使合卺焉。</p><p>　　灵官</p><p>　　朝天观道士某，喜吐纳之术，有翁假寓观中，适同所好，遂为玄友。居数年，每至郊祭时，辄先旬日而去，郊后乃返。道士疑而问之。翁曰：&ldquo;我两人莫逆，可以实告：我狐也。郊期至，则诸神清秽，我无所容，故行遁耳。&rdquo;</p><p>　　又一年，及期而去，久不复返。疑之。一日忽至，因问其故。答曰：&ldquo;我几不复见子矣!曩欲远避，心颇怠，视阴沟甚隐，遂潜伏卷瓮下。不意灵官粪除至此，瞥为所睹，愤欲加鞭。余惧而逃。灵官追逐甚急。至黄河上，濒将及矣。大窘无计，窜伏溷中。神恶其秽，始返身去。既出，臭恶沾染，不可复游人世。乃投水自濯讫，又蛰穴中几百日，垢浊始净。今来相别，兼以致祝，君亦宜隐身他去，大劫将来，此非福地也。&rdquo;言已，辞去。道士依言别徙。未几而有甲申之变。</p><p>　　王兰</p><p>　　利津王兰，暴病死，阎王覆勘，乃鬼卒之误勾也。责送还生，则尸已败。鬼惧罪，谓王曰：&ldquo;人而鬼也则苦，鬼而仙也则乐。苟乐矣，何必生?&rdquo;王以为然。鬼曰：&ldquo;此处一狐，金丹成矣。窃其丹吞之，则魂不散，可以长存。但凭所之，罔不如意。子愿之否?&rdquo;王从之。鬼导去，入一高第，见楼阁渠然，而阒无一人。有狐在月下，仰首望空际。气一呼，有丸自口中出，直上入月中;一吸，复落，以口承之，则又呼之，如是不已。鬼潜伺其侧，俟其吐，急掇于手，付王吞之。狐惊，盛气相尚，见二人在，恐不敌，愤恨而去。</p><p>　　王与鬼别，至其家，妻子见之，咸惧却走。王告以故，乃渐集。由此在家寝处如平时。其友张某者，闻而省之，相见话温凉。因谓张曰：&ldquo;我与若家世夙贫，今有术，可以致富。子能从我游乎?&rdquo;张唯唯。王曰：&ldquo;我能不药而医，不卜而断。我欲现身，恐识我者相惊怪，附子而行，可乎?&rdquo;张又唯唯。于是即日趣装，至山西界。遇富室有女，得暴疾，眩然瞀瞑。前后药禳既穷。张造其庐，以术自炫。富翁止此女，甚珍惜之，能医者，愿以千金相酬报。张请视之，从翁入室，见女瞑卧，启其衾，抚其体，女昏不觉。王私告张曰：&ldquo;此魂亡也，当为觅之。&rdquo;张乃告翁：&ldquo;病虽危，可救。&rdquo;问曰：&ldquo;需何药?&rdquo;俱言不须，&ldquo;女公子魂离他所，业遣神觅之矣。&rdquo;约一时许，王忽来，具言已得。张乃请翁再入，又抚之。少顷，女欠伸，目遽张。翁大喜，抚问。女言：&ldquo;向戏园中，见一少年郎，挟弹弹雀，数人牵骏马，从诸其后。急欲奔避，横被阻止。少年以弓授儿，教儿弹。方羞诃之，便携儿马上，累骑而行。笑曰：&lsquo;我乐与子戏，勿羞也。&rsquo;数里入山中，我马上号且骂，少年怒，推堕路旁，欲归无路。适有一人捉儿臂，疾若驰，瞬息至家，忽若梦醒。&rdquo;翁神之，果贻千金。王宿与张谋，留二百金作路用，余尽摄去，款门而付其子。又命以三百馈张氏，乃复还。</p><p>　　次日与翁别，不见金藏何所，益奇之，厚礼而送之。逾数日，张于郊外遇同乡人贺才。才饮赌，不事生业，其贫如丐。闻张得异术，获金无算，因奔寻之。王劝，薄赠令归。才不改故行，旬日荡尽，将复寻张。王已知之，曰：&ldquo;才狂悖，不可与处，只宜赂之使去，纵祸犹浅。&rdquo;逾日，才果至，强从与俱。张曰：&ldquo;我固知汝复来。日事酗赌，千金何能满无底窦?诚改若所为，我百金相赠。&rdquo;才诺之。张泻囊授之。才去，以百金在橐，赌益豪。益之狭邪游，挥洒如土。邑中捕役疑而执之，质于官，拷掠酷惨。才实告金所自来。乃遣隶押才捉张。创剧，毙于途。魂不忘于张，复往依之，因与王会。</p><p>　　一日，聚饮于烟墩，才大醉狂呼，王止之不听。适巡方御史过，闻呼搜之，获张。张惧，以实告。御史怒，笞而牒于神。夜梦金甲人告曰：&ldquo;查王兰无辜而死，今为鬼仙。医亦神术，不可律以妖魅。今奉帝命，授为清道使。贺才邪荡，已罚窜铁围山。张某无罪，当宥之。&rdquo;御史醒而异之，乃释张。张制装旋里。囊中存数百金，敬以一半送王家。王氏子孙，以此致富焉。</p><p>　　鹰虎神</p><p>　　(此篇原缺，据手稿本补。)</p><p>　　郡城东岳庙，在南郭。大门左右，神高丈余，俗名&ldquo;鹰虎神&rdquo;，狰狞可畏。庙中道士任姓，每鸡鸣，辄起焚诵。有偷儿预匿廊间，伺道士起，潜入寝室，搜括财物。奈室无长物，惟于荐底得钱三百，纳腰中。拔关而出，将登千佛山。南窜许时，方至山下。见一巨丈夫，自山上来，左臂苍鹰，适与相遇。近视之，面铜青色，依稀似庙门中所习见者。大恐，蹲伏而战。神诧曰：&ldquo;盗钱安往?&rdquo;偷儿益惧，叩不已。神揪令还入庙，使倾所盗钱，跪守之。道士课毕，回顾，骇愕。盗历历自述。道士收其钱而遣之。</p><p>　　王成</p><p>　　王成，平原故家子。性最懒，生涯日落，惟剩破屋数间，与妻卧牛衣中，交谪不堪。</p><p>　　时盛夏燠热，村外故有周氏园，墙宇尽倾，惟存一亭。村人多寄宿其中，王亦在焉。既晓，睡者尽去，红日三竿，王始起，逡巡欲归。见草际金钗一股，拾视之，镌有细字云：仪宾府制。王祖为衡府仪宾，家中故物，多此款式，因把钗踌躇。欻一妪来寻钗。王虽贫，然性介，遽出授之。妪喜，极赞盛德，曰：&ldquo;钗值几何，先夫之遗泽也。&rdquo;问：&ldquo;夫君伊谁?&rdquo;答云：&ldquo;故仪宾王柬之也。&rdquo;王惊曰：&ldquo;吾祖也，何以相遇?&rdquo;妪亦惊曰：&ldquo;汝即王柬之之孙耶?我乃狐仙。百年前，与君祖缱绻，君祖殁，老身遂隐。过此遗钗，适入子手，非天数耶!&rdquo;王亦曾闻祖有狐妻，信其言，便邀临顾。妪从之。</p><p>　　王呼妻出见，负败絮，菜色黯焉。妪叹曰：&ldquo;嘻!王柬之之孙，乃一贫至此哉!&rdquo;又顾败灶无烟，曰：&ldquo;家计若此，何以聊生?&rdquo;妻因细述贫状，呜咽饮泣。妪以钗授妇，使姑质钱市米，三日外请复相见。王挽留之。妪曰：&ldquo;汝妻犹不能存活，我在，仰屋而居，复何裨益?&rdquo;遂径去。王为妻言其故，妻大怖。王诵其义，使姑事之，妻诺。逾三日，果至，出数金，籴粟麦各一石。夜与妇宿短榻。妇初惧之，然察其意殊拳拳，遂不之疑。</p><p>　　翌日，谓王曰：&ldquo;孙勿惰，宜操小生业，坐食乌可长也!&rdquo;王告以无资。妪曰：&ldquo;汝祖在时，金帛凭所取，我以世外人，无需是物，故未尝多取。积花粉之金四十两，至今犹存。久贮亦无所用，可将去悉以市葛，刻日赴都，可得微息。&rdquo;王从之，购五十余端以归。妪命趣装，计六七日可达燕都，嘱曰：&ldquo;宜勤勿惰，宜急勿缓，迟之一日，悔之已晚!&rdquo;王敬诺，囊货就路，中途遇雨如绳，过宿，泞益甚。见往来行人，践淖没胫，心畏苦之。待至亭午，始渐燥，而阴云复合，雨又滂沱。信宿乃行。将近京，传闻葛价翔贵，心窃喜。入都，解装客店，主人深惜其晚。先是，南道初通，葛至绝少。贝勒府购致甚急，价顿昂，较常可三倍。前一日，方购足，后来者，并皆失望。主人以故告王。王郁郁不乐。越日，葛至愈多，价益下。王以无利不肯售。迟十余日，计食耗烦多，倍益忧闷。主人劝令贱卖，改而他图。从之。亏资十余两，悉脱去。早起，将作归计，起视囊中，则金亡矣。惊告主人。主人无所为计。或劝鸣官，责主人偿。王叹曰：&ldquo;此我数也，于主人何干?&rdquo;主人闻而德之，赠金五两，慰之使归。</p><p>　　自念无以见祖母，蹀躞内外，进退维谷。适见斗鹑者，一赌数千;每市一鹑，恒百钱不止。意忽动，计囊中资，仅足贩鹑，乃归市贩鹑而返。主人喜，贺其速售。至夜，大雨彻曙。天明，衢水如河，淋零犹未休也。居以待晴。连绵数日，更无休止。起视笼中，鹑渐死。王大惧，不知计之所出。越日，死愈多，仅余数头，并一笼饲之。经宿往窥，则一鹑仅存。因告主人，不觉涕堕。主人亦为扼腕。王自度金尽罔归，但欲觅死，主人劝慰之。共往视鹑，审谛之曰：&ldquo;此似英物。诸鹑之死，未必非此之斗杀之也。君暇亦无事，请把之，如其良也，赌亦可以谋生。&rdquo;王如其教。</p><p>　　既驯，主人令持向街头，赌酒食。鹑健甚，辄赢。主人喜，以金授王，使复与子弟决赌，三战三胜。半年，蓄积二十金。心益慰，视(享鸟)如命。</p><p>　　先是，大亲王好鹑，每值上元，辄放民间把鹑者入邸相角。主人谓王曰：&ldquo;今大富宜可立致，所不可知者，在子之命矣。&rdquo;因告以故，导与俱往。嘱曰：&ldquo;脱败，则丧气出耳。倘有万分一，鹑斗胜，王必欲市之，君勿应;如固强之，惟予首是瞻，待首肯而后应之。&rdquo;王曰：&ldquo;诺。&rdquo;至邸，则鹑人肩摩于墀下。顷之，王出御殿。左右宣言：&ldquo;有愿斗者上。&rdquo;即有一人把鹑，趋而进。王命放鹑，客亦放。略一腾踔，客鹑已败。王大笑。俄顷登而败者数人。主人曰：&ldquo;可矣。&rdquo;相将俱登。王相之曰：&ldquo;睛有怒脉，此健羽也，不可轻敌。&rdquo;命取铁喙者当之。一再腾跃，而王鹑铩羽。更选其良，再易再败。王急命取宫中玉鹑。片时把出，素羽如鹭，神骏不凡。王成意馁，跪而求罢。王笑曰：&ldquo;纵之，脱斗而死，当厚尔偿。&rdquo;成乃纵之。玉鹑直奔之。而玉鹑方来，则伏如怒鸡以待之。玉鹑健喙，则起如翔鹤以击之。进退颉颃，相持约一伏时。玉鹑渐懈，而其怒益烈，其斗益急。未几，雪毛摧落，垂翅而逃。观者千人，罔不叹羡。王乃索取而亲把之，自喙至爪，审周一过，问成曰：&ldquo;鹑可货否?&rdquo;答曰：&ldquo;小人无恒产，与相依为命，不愿售也。&rdquo;王曰：&ldquo;赐尔重值，中人之产可致。颇愿之乎?&rdquo;成俯思良久，曰：&ldquo;本不乐置;顾大王既爱好之，苟使小人得衣食业，又何求?&rdquo;王问直，答以千金。王笑曰：&ldquo;痴男子!此何珍宝，而千金直也?&rdquo;成曰：&ldquo;大王不以为宝，臣以为连城之璧不过也。&rdquo;王曰：&ldquo;如何?&rdquo;曰：&ldquo;小人把向市中，日得数金，易升斗粟，一家十余食指，无冻馁，是何宝如之?&rdquo;王曰：&ldquo;予不相亏，便与二百金。&rdquo;成摇首。又增百数。成目视主人，主人色不动。乃曰：&ldquo;承大王命，请减百价。&rdquo;王曰：&ldquo;休矣!谁肯以九百易一鹑者!&rdquo;成囊鹑欲行。王呼曰：&ldquo;鹑人来，实给六百，肯则售，否则已耳。&rdquo;成又目视主人，主人仍自若。成心愿盈溢，惟恐失时，曰：&ldquo;以此数售，心实怏怏。但交而不成，则获戾滋大。无已，即如王命。&rdquo;王喜，即秤付之。成囊金，拜赐而出。主人怼曰：&ldquo;我言如何，子乃急自鬻也!再少靳之，八百金在掌中矣。&rdquo;成归，掷金案上，请主人自取之，主人不受。又固让之，乃盘计饭直而受之。王治装归，至家，历述所为，出金相庆。妪命置良田三百亩，起屋作器，居然世家。早起，使成督耕、妇督织。稍惰，辄诃之。夫妇相安，不敢有怨词。过三年，家益富，妪辞欲去。夫妇共挽之，至泣下。妪亦遂止。旭旦候之，已杳然矣。</p><p>　　青凤</p><p>　　太原耿氏，故大家，第宅弘阔。后凌夷，楼舍连亘，半旷废之，因生怪异，堂门辄自开掩，家人恒中夜骇哗。耿患之，移居别墅，留一老翁门焉。由此荒落益甚，或闻笑语歌吹声。</p><p>　　耿有从子去病，狂放不羁，嘱翁有所闻见，奔告之。至夜，见楼上灯光明灭，走报生。生欲入觇其异。止之，不听。门户素所习识，竟拨蒿蓬，曲折而入。登楼，初无少异。穿楼而过，闻人语切切。潜窥之，见巨烛双烧，其明如昼。一叟儒冠南面坐，一媪相对，俱年四十余。东向一少年，可二十许。右一女郎，才及笄耳。酒胾满案，围坐笑语。生突入，笑呼曰：&ldquo;有不速之客一人来!&rdquo;群惊奔匿。独叟诧问：&ldquo;谁何入人闺闼?&rdquo;生曰：&ldquo;此我家也，君占之。旨酒自饮，不邀主人，毋乃太吝?&rdquo;叟审谛之，曰：&ldquo;非主人也。&rdquo;生曰：&ldquo;我狂生耿去病，主人之从子耳。&rdquo;叟致敬曰：&ldquo;久仰山斗!&rdquo;乃揖生入，便呼家人易馔。生止之。叟乃酌客。生曰：&ldquo;吾辈通家，座客无庸见避，还祈招饮。&rdquo;叟呼：&ldquo;孝儿!&rdquo;俄少年自外入。叟曰：&ldquo;此豚儿也。&rdquo;揖而坐，略审门阀。叟自言：&ldquo;义君姓胡。&rdquo;生素豪，谈论风生，孝儿亦倜傥，倾吐间，雅相爱悦。生二十一，长孝儿二岁，因弟之。叟曰：&ldquo;闻君祖纂涂山外传，知之乎?&rdquo;答曰：&ldquo;知之。&rdquo;叟曰：&ldquo;我涂山氏之苗裔也。唐以后，谱系犹能忆之;五代而上无传焉。幸公子一垂教也。&rdquo;生略述涂山女佐禹之功，粉饰多词，妙绪泉涌。叟大喜，谓子曰：&ldquo;今幸得闻所未闻。公子亦非他人，可请阿母及青凤来共听之，亦令知我祖德也。&rdquo;孝儿入帏中。少时，媪偕女郎出。审顾之，弱态生娇，秋波流慧，人间无其丽也。叟指媪曰：&ldquo;此为老荆。&rdquo;又指女郎：&ldquo;此青凤，鄙人之犹女也。颇慧，所闻见，辄记不忘，故唤令听之。&rdquo;生谈竟而饮，瞻顾女郎，停睇不转。女觉之，俯其首。生隐蹑莲钩，女急敛足，亦无愠怒。生神志飞扬，不能自主，拍案曰：&ldquo;得妇如此，南面王不易也!&rdquo;媪见生渐醉，益狂，与女俱去。生失望，乃辞叟出。而心萦萦，不能忘情于青凤也。</p><p>　　至夜复往，则兰麝犹芳，凝待终宵，寂无声咳。归与妻谋，欲携家而居之，冀得一遇。妻不从，生乃自往，读于楼下。夜凭几，一鬼披发入，面黑如漆，张目视生。生笑，拈指研墨自涂，灼灼然相与对视。鬼惭而去。次夜更深，灭烛欲寝，闻楼后发扃，辟之閛然。急起窥觇，则扉半启。俄闻履声细碎，有烛光自房中出。视之，则青凤也。骤见生，骇而却退，遽阖双扉。生长跪而致词曰：&ldquo;小生不避险恶，实以卿故。幸无他人，得一握手为笑，死不憾耳。&rdquo;女遥语曰：&ldquo;惓惓深情，妾岂不知?但吾叔闺训严谨，不敢奉命。&rdquo;生固哀之，曰：&ldquo;亦不敢望肌肤之亲，但一见颜色足矣。&rdquo;女似肯可，启关出，捉其臂而曳之。生狂喜，相将入楼下，拥而加诸膝。女曰：&ldquo;幸有夙分：过此一夕，即相思无益矣。&rdquo;问：&ldquo;何故?&rdquo;曰：&ldquo;阿叔畏君狂，故化厉鬼以相吓，而君不动也。今已卜居他所，一家皆移什物赴新居，而妾留守，明日即发矣。&rdquo;言已，欲去，云：&ldquo;恐叔归。&rdquo;生强止之，欲与为欢。方持论间，叟掩入。女羞惧无以自容，俯首依床，拈带不语。叟怒曰：&ldquo;贱辈辱我门户!不速去，鞭挞且从其后!&rdquo;女低头急去，叟亦出。生尾而听之，诃诟万端，闻青凤嘤嘤啜泣。生心意如割，大声曰：&ldquo;罪在小生，与青凤何与!倘宥青凤，刀锯鈇钺，愿身受之!&rdquo;良久寂然，乃归寝。自此第内绝不复声息矣。生叔闻而奇之，愿售以居，不较直。生喜，携家口而迁焉。居逾年，甚适，而未尝须臾忘青凤也。</p><p>　　会清明上墓归，见小狐二，为犬逼逐。其一投荒窜去;一则皇急道上，望见生，依依哀啼，葛耳辑首，似乞其援。生怜之，启裳衿，提抱以归。闭门，置床上，则青凤也。大喜，慰问。女曰：&ldquo;适与婢子戏，遘此大厄。脱非郎君，必葬犬腹。望无以非类见憎。&rdquo;生曰：&ldquo;日切怀思，系于魂梦。见卿如得异宝，何憎之云!&rdquo;女曰：&ldquo;此天数也，不因颠覆，何得相从?然幸矣，婢子必言妾已死，可与君坚永约耳。&rdquo;生喜，另舍居之。</p><p>　　积二年余，生方夜读，孝儿忽入。生辍读，讶诘所来。孝儿伏地，怆然曰：&ldquo;家君有横难，非君莫救。将自诣恳，恐不见纳，故以某来。&rdquo;问：&ldquo;何事?&rdquo;曰：&ldquo;公子识莫三郎否?&rdquo;曰：&ldquo;此吾年家子也。&rdquo;孝儿曰：&ldquo;明日将过，倘携有猎狐，望君留之也。&rdquo;生曰：&ldquo;楼下之羞，耿耿在念，他事不敢预闻。必欲仆效绵薄，非青凤来不可!&rdquo;孝儿零涕曰：&ldquo;凤妹已野死三年矣。&rdquo;生拂衣曰：&ldquo;既尔，则恨滋深耳!&rdquo;执卷高吟，殊不顾瞻。孝儿起，哭失声，掩面而去。生如青凤所，告以故。女失色曰：&ldquo;果救之否?&rdquo;曰：&ldquo;救则救之。适不之诺者，亦聊以报前横耳。&rdquo;女乃喜曰：&ldquo;妾少孤，依叔成立。昔虽获罪，乃家范应尔。&rdquo;生曰：&ldquo;诚然，但使人不能无介介耳。卿果死，定不相援。&rdquo;女笑曰：&ldquo;忍哉!&rdquo;</p><p>　　次日，莫三郎果至，镂膺虎韔，仆从甚赫。生门逆之。见获禽甚多，中一黑狐，血殷毛革。抚之皮肉犹温。便托裘敝，乞得缀补。莫慨然解赠。生即付青凤，乃与客饮。客既去，女抱狐于怀，三日而苏，展转复化为叟。举目见凤，疑非人间。女历言其情。叟乃下拜，惭谢前愆，喜顾女曰：&ldquo;我固谓汝不死，今果然矣。&rdquo;女谓生曰：&ldquo;君如念妾，还祈以楼宅相假，使妾得以申返哺之私。&rdquo;生诺之。叟赧然谢别而去。入夜，果举家来。由此如家人父子，无复猜忌矣。生斋居，孝儿时共谈宴。生嫡出子渐长，遂使傅之，盖循循善教，有师范焉。</p><p>　　画皮</p><p>　　太原王生，早行遇一女郎抱幞独奔，甚艰于步，急走趁之，乃二八姝丽。心相爱乐，问：&ldquo;何夙夜踽踽独行?&rdquo;女曰：&ldquo;行道之人，不能解愁忧，何劳相问。&rdquo;生曰：&ldquo;卿何愁忧?或可效力，不辞也。&rdquo;女黯然曰：&ldquo;父母贪赂，鬻妾朱门。嫡妒甚，朝詈而夕楚辱之，所弗堪也，将远遁耳。&rdquo;问：&ldquo;何之?&rdquo;曰：&ldquo;在亡之人，乌有定所。&rdquo;生言：&ldquo;敝庐不远，即烦枉顾。&rdquo;女喜，从之。生代携补物，导与同归。女顾室无人，问：&ldquo;君何无家口?&rdquo;答云：&ldquo;斋耳。&rdquo;女曰：&ldquo;此所良佳。如怜妾而活之，须秘密勿泄。&rdquo;生诺之。乃与寝合。使匿密室，过数日而人不知也。生微告妻。妻陈，疑为大家媵妾，劝遣之。生不听。偶适市，遇一道士，顾生而愕。问：&ldquo;何所遇?&rdquo;答言：&ldquo;无之。&rdquo;道士曰：&ldquo;君身邪气萦绕，何言无?&rdquo;生又力白。道士乃去，曰：&ldquo;惑哉!世固有死将临而不悟者。&rdquo;生以其言异，颇疑女。转思明明丽人，何至为妖，意道士借魇禳以猎食者。无何，至斋门，门内杜，不得入，心疑所作，乃逾垝坦，则室门已闭。蹑足而窗窥之，见一狞鬼，面翠色，齿巉巉如锯。铺人皮于榻上，执彩笔而绘之。已而掷笔，举皮，如振衣状，披于身，遂化为女子。睹此状，大惧，兽伏而出。急追道士，不知所往。遍迹之，遇于野，长跪求救。道士曰：&ldquo;请遣除之。此物亦良苦，甫能觅代者，予亦不忍伤其生。&rdquo;乃以蝇拂授生，令挂寝门。临别，约会于青帝庙。生归，不敢入斋，乃寝内室，悬拂焉。一更许，闻门外戢戢有声，自不敢窥，使妻窥之。但见女子来，望拂子不敢进，立而切齿，良久乃去。少时复来，骂曰：&ldquo;道士吓我，终不然，宁入口而吐之耶!&rdquo;取拂碎之，坏寝门而入。径登生床，裂生腹，掬生心而去。妻号。婢入烛之，生已死，腔血狼藉。陈骇涕不敢声。</p><p>　　明日使弟二郎奔告道士。道士怒曰：&ldquo;我固怜之，鬼子乃敢尔!&rdquo;即从生弟来。女子已失所在。既而仰首四望，曰：&ldquo;幸遁未远。&rdquo;问：&ldquo;南院谁家?&rdquo;二郎曰：&ldquo;小生所舍也。&rdquo;道士曰：&ldquo;现在君所。&rdquo;二郎愕然，以为未有。道士问曰：&ldquo;曾否有不识者一人来?&rdquo;答曰：&ldquo;仆早赴青帝庙，良不知。当归问之。&rdquo;去，少顷而返，曰：&ldquo;果有之，晨间一妪来，欲佣为仆家操作，室人止之，尚在也。&rdquo;道士曰：&ldquo;即是物矣。&rdquo;遂与俱往。仗木剑，立庭心，呼曰：&ldquo;孽鬼!偿我拂子来!&rdquo;妪在室，惶遽无色，出门欲遁。道士逐击之。妪仆，人皮划然而脱，化为厉鬼，卧嗥如猪。道士以木剑枭其首。身变作浓烟，匝地作堆。道士出一葫芦，拔其塞，置烟中，飗飗然如口吸气，瞬息烟尽。道士塞口入囊。共视人皮，眉目手足，无不备具。道士卷之，如卷画轴声，亦囊之，乃别欲去。</p><p>　　陈氏拜迎于门，哭求回生之法。道士谢不能。陈益悲，伏地不起。道士沉思曰：&ldquo;我术浅，诚不能起死。我指一人，或能之。&rdquo;问：&ldquo;何人?&rdquo;曰：&ldquo;市上有疯者，时卧粪土中。试叩而哀之。倘狂辱夫人，夫人勿怒也。&rdquo;二郎亦习知之。乃别道士，与嫂俱往。见乞人颠歌道上，鼻涕三尺，秽不可近。陈膝行而前。乞人笑曰：&ldquo;佳人爱我乎?&rdquo;陈告以故。又大笑曰：&ldquo;人尽夫也，活之何为!&rdquo;陈固哀之。乃曰：&ldquo;异哉!人死而乞活于我，我阎罗耶?&rdquo;怒以杖击陈，陈忍痛受之。市人渐集如堵。乞人咯痰唾盈把，举向陈吻曰：&ldquo;食之!&rdquo;陈红涨于面，有难色;既思道士之嘱，遂强啖焉。觉入喉中，硬如团絮，格格而下，停结胸间。乞人大笑曰：&ldquo;佳人爱我哉!&rdquo;遂起，行已不顾。尾之，入于庙中。迫而求之，不知所在，前后冥搜，殊无端兆，惭恨而归。既悼夫亡之惨，又悔食唾之羞，俯仰哀啼，但愿即死。方欲展血敛尸，家人伫望，无敢近者。陈抱尸收肠，且理且哭。哭极声嘶，顿欲呕，觉鬲中结物，突奔而出，不及回首，已落腔中。惊而视之，乃人心也。在腔中突突犹跃，热气腾蒸如烟然。大异之。急以两手合腔，极力抱挤。少懈，则气氤氲自缝中出，乃裂缯帛急束之。以手抚尸，渐温。覆以衾裯。中夜启视，有鼻息矣。天明，竟活。为言：&ldquo;恍惚若梦，但觉隐痛耳。&rdquo;视破处，痂结如钱，寻愈。</p><p>　　异史氏曰：&ldquo;愚哉世人!明明妖也，而以为美。迷哉愚人!明明忠也，而以为妄。然爱人之色而渔之，妻亦将食人之唾而甘之矣。天道好还，但愚而迷者不悟耳。哀哉!&rdquo;</p><p>　　贾儿</p><p>　　楚客有贾于外者。妇独居，梦与人交，醒而扪之，小丈夫也。察其情，与人异，知为狐。未几，下床去，门未开而已逝矣。入暮，邀疱媪伴焉。有子十岁，素别榻卧，亦招与俱。夜既深，媪儿皆寐，狐复来。妇喃喃如梦语。媪觉，呼之，狐遂去。自是，身忽忽若有亡。至夜，遂不敢息烛，戒子睡勿熟。夜阑，儿及媪倚壁少寐。既醒，失妇，意其出遗，久待不至，始疑。媪惧，不敢往觅。儿执火遍照之，至他室，则母裸卧其中。近扶之，亦不羞缩。自是则狂，歌哭叫詈，日万状。夜厌与人居，另榻寝儿，媪亦遣去。儿每闻母笑语，辄起火之。母反怒诃儿，儿亦不为意，因共壮儿胆。然嬉戏无节，日效杇者，以砖石叠窗上，止之不听。或去其一石，则滚地作娇啼，人无敢气触之。过数日，两窗尽塞，无少明。已乃合泥涂壁孔，终日营营，不惮其劳。涂已，无所作，遂把厨刀霍霍磨之。见者皆憎其顽，不以人齿。儿宵分隐刀于怀，以瓢覆灯，伺母呓语，急启灯，杜门声喊。久之无异，乃离门，扬言诈作欲搜状。欻有一物，如狸，突奔门隙。急击之，仅断其尾，约二寸许，湿血犹滴。初，挑灯起，母便诟骂，儿若弗闻。击之不中，懊恨而寝。自念虽不即戮，可以幸其不来。及明，视血迹逾垣而去。迹之，入何氏园中。至夜果绝，儿窃喜。但母痴卧如死。</p><p>　　未几，贾人归，就榻问讯。妇谩骂，视若仇。儿以状对。翁惊，延医药之。妇泻药诟骂。潜以药入汤水杂饮之，数日渐安。父子俱喜，一夜睡醒，失妇所在，父子又觅得于别室。由是复颠，不欲与夫同室处。向夕，竟奔他室。挽之，骂益甚。翁无策，尽扃他扉。妇奔去，则门自辟。翁患之，驱禳备至，殊无少验。</p><p>　　儿薄暮潜入何氏园，伏莽中，将以探狐所在。月初升，乍闻人语。暗拨蓬科，见二人来饮，一长鬛奴捧壶，衣老棕色。语俱细隐，不甚可辨。移时，闻一人曰：&ldquo;明日可取白酒一瓶来。&rdquo;顷之，俱去，惟长鬛独留，脱衣卧石上。审顾之，四肢皆如人，但尾垂后部，儿欲归，恐狐觉，遂终夜伏。未明，又闻二人以次复来，哝哝入竹丛中。儿乃归。翁问所往，答：&ldquo;宿阿伯家。&rdquo;适从父入市，见帽肆挂狐尾，乞翁市之。翁不顾。儿牵父衣，娇聒之。翁不忍过拂，市焉。父贸易廛中，儿戏弄其侧，乘父他顾，盗钱去，沽白酒，寄肆廊。有舅氏城居，素业猎，儿奔其家。舅他出。妗诘母疾，答云：&ldquo;连日稍可。又以耗子啮衣，怒涕不解，故遣我乞猎药耳。&rdquo;妗检柜，出钱许，裹付儿。儿少之。妗欲作汤饼啖儿。儿觑室无人，自发药裹，窃盈掬而怀之。乃趋告妗，俾勿举火，&ldquo;父待市中，不遑食也&rdquo;。遂去，隐以药置酒中。遨游市上，抵暮方归。父问所在，托在舅家。</p><p>　　儿自是日游廛肆间。一日，见长鬛杂在人中。儿审之确，阴缀系之。渐与语，诘其里居。答言：&ldquo;北村。&rdquo;亦询儿，儿伪云：&ldquo;山洞。&rdquo;长鬛怪其洞居。儿笑曰：&ldquo;我世居洞府，君固否耶?&rdquo;其人益惊，便诘姓氏。儿曰：&ldquo;我胡氏子。曾在何处见君从两郎，顾忘之耶?&rdquo;其人熟审之，若信若疑。儿微启下裳，少少露其假尾，曰：&ldquo;我辈混迹人中，但此物犹在，为可恨耳。&rdquo;其人问：&ldquo;在市欲何为?&rdquo;儿曰：&ldquo;父遣我沽。&rdquo;其人亦以沽告。儿问：&ldquo;沽未?&rdquo;曰：&ldquo;吾侪多贫，故常窃时多。&rdquo;儿曰：&ldquo;此役亦良苦，耽惊忧。&rdquo;其人曰：&ldquo;受主人遣，不得不尔。&rdquo;因问：&ldquo;主人伊谁?&rdquo;曰：&ldquo;即曩所见两郎兄弟也。一私北郭王氏妇，一宿东村某翁家。翁家儿大恶，被断尾，十日始瘥，今复往矣。&rdquo;言已，欲别，曰：&ldquo;勿误我事。&rdquo;儿曰：&ldquo;窃之难，不若沽之易。我先沽寄廊下，敬以相赠。我囊中尚有余钱，不愁沽也。&rdquo;其人愧无以报。儿曰：&ldquo;我本同类，何靳些须?暇时，尚当与君痛饮耳。&rdquo;遂与俱去，取酒授之，乃归。</p><p>　　至夜，母竟安寝，不复奔。心知有异，告父同往验之，则两狐毙于亭上，一狐死于草中，喙津津尚有血出。酒瓶犹在，持而摇之，未尽也。父惊问：&ldquo;何不早告?&rdquo;儿曰：&ldquo;此物最灵，一泄，则彼知之。&rdquo;翁喜曰：&ldquo;我儿，讨狐之陈平也。&rdquo;于是父子荷狐归。见一狐秃半尾，刀痕俨然。自是遂安。而妇瘠殊甚，心渐明了，但益之嗽，呕痰数升，寻卒。北郭王氏妇，向祟于狐，至是问之，则狐绝而病亦愈。翁由此奇儿，教之骑射。后贵至总戎。</p>"}