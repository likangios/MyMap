{"id":"100569","title":"卷四","content":"<p>　　余德</p><p>　　武昌尹图南，有别第，尝为一秀才税居，半年来亦未尝过问。一日，遇诸其门，年最少，而容仪裘马，翩翩甚都。趋与语，却又蕴藉可爱。异之，归语妻，妻遣婢托遗问以窥其室。室有丽姝，美艳逾于仙人。一切花石服玩，俱非耳目所经。尹不测其何人，诣门投谒，适值他出。翼日却来拜答，展其刺呼，始知余姓德名。语次，细审官阀，言殊隐约，固诘之，则曰：&ldquo;欲相还往，仆不敢自绝。应知非寇窃逋逃者，何须必知来历。&rdquo;尹谢之。命酒款宴，言笑甚欢。向暮，有昆仑捉马挑灯，迎导以去。</p><p>　　明日，折简报主人。尹至其家，见屋壁俱用明光纸裱，洁如镜，金狻猊爇异香，一碧玉瓶，插凤尾孔雀羽各二，各长二尺余;一水晶瓶浸粉花一树，不知何名，亦高二尺许，垂枝覆几外，叶疏花密，含苞未吐，花状似湿蝶敛翼，蒂即如须。筵间不过八簋，丰美异常。即命童子击鼓催花为令。鼓声既动，则瓶中花颤颤欲折，俄而蝶翅渐张，既而鼓歇，渊然一声，蒂须顿落，即为一蝶，飞落尹衣。余笑起，飞一巨觥，酒方引满，蝶亦扬去。顷之，鼓又作，两蝶飞集余冠。余笑云：&ldquo;作法自毙矣。&rdquo;亦引二觥。三鼓既终，花乱堕，翩翩而下，惹袖沾衿。鼓童笑来指数：尹得九筹，余得四筹。尹已薄醉，不能尽筹，强引三爵，离席亡去。由是益奇之。</p><p>　　然其为人寡交与，每阖门居，不与国人通吊庆。尹逢人辄宣，闻其异者争交欢余，门外冠盖相望。余颇不耐，忽辞主人去。去后，尹入其家，空庭洒扫无纤尘，烛泪堆掷青阶下，窗间零帛断绵，指印宛然。惟舍后遗一小白石缸，可受石许。尹携归，贮水养朱鱼，经年，水清如初贮，后为佣保移石，误碎之，水蓄并不倾泻。视之，缸宛在，扪之虚软。手入其中，水随手泄，出其手则复合，冬月不冰。一夜，忽结为晶，鱼游如故。尹畏人知，常置密室，非子婿不以示也。久之渐播，索玩者纷错于门。腊月，忽解为水，阴湿满地，鱼亦渺然，其旧缸残石犹存。忽有道士踵门求之，尹出以示，道士曰：&ldquo;此龙宫蓄水器也。&rdquo;尹述其破而不泄之异。道士曰：&ldquo;此缸之魂也。&rdquo;殷殷然乞得少许。问其何用，曰：&ldquo;以屑合药，可得永寿。&rdquo;予一片，欢谢而去。</p><p>　　杨千总</p><p>　　毕民部公即家起备兵洮岷时，有千总杨花麟来迎。冠盖在途，见一人遗便路侧。杨关弓欲射之，公急呵止。杨曰：&ldquo;此奴无礼，合小怖之。&rdquo;乃遥呼曰：&ldquo;遗屙者，奉赠一股会稽藤簪绾髻子。&rdquo;即飞矢去，正中其髻，其人急奔，便液污地。</p><p>　　瓜异</p><p>　　康熙二十六年六月，邑西村民圃中，黄瓜上复生蔓，结西瓜一枚，大如碗。</p><p>　　青梅</p><p>　　白下程生，性磊落，不为畛畦。一日，自外归，缓其束带，觉带沉沉，若有物堕，视之，无所见。宛转间，有女子从衣后出，掠发微笑，丽甚。程疑其鬼，女曰：&ldquo;妾非鬼，狐也。&rdquo;程曰：&ldquo;倘得佳人，鬼且不惧，而况于狐!&rdquo;遂与狎。二年，生一女，小字青梅。每谓程：&ldquo;勿娶，我且为君生子。&rdquo;程遂不娶，亲友共诮姗之。程志夺，聘湖东王氏。狐闻之怒，就女乳之，委于程曰：&ldquo;此汝家赔钱货，生之杀之，俱由尔，我何故代人作乳媪乎!&rdquo;出门径去。</p><p>　　青梅长而慧，貌韶秀，酷肖其母。既而程病卒，王再醮去。青梅寄食于堂叔。叔荡无行，欲鬻以自肥。适有王进士者，方候铨于家，闻其慧，购以重金，使从女阿喜服役。喜年十四，容华绝代，见梅忻悦，与同寝处。梅亦善候伺，能以目听，以眉语，由是一家俱怜爱之。</p><p>　　邑有张生，字介受，家屡贫，无恒产，税居王第。性纯孝，制行不苟，又笃于学。青梅偶至其家，见生据石啖糠粥，入室与生母絮语，见案上具豚蹄焉。时翁卧病，生入，抱父而私，便液污衣，翁觉之而自恨。生掩其迹，急出自濯，恐翁知。梅以此大异之。归述所见，谓女曰：&ldquo;吾家客非常人也。娘子不欲得良匹则已，欲得良匹，张生其人也。&rdquo;女恐父厌其贫。梅曰：&ldquo;不然，是在娘子。如以为可，妾潜告，使求伐焉。夫人必召商之，但应之曰&lsquo;诺&rsquo;也，则谐矣。&rdquo;女恐终贫为天下笑。梅曰：&ldquo;妾自谓能相天下士，必无谬误。&rdquo;明日，往告张媪，媪大惊，谓其言不祥。梅曰：&ldquo;小姐闻公子而贤之也，妾故窥其意以为言。冰人往，我两人袒焉，计合允遂。纵其否也，于公子何辱乎?&rdquo;媪曰：&ldquo;诺。&rdquo;乃托侯氏卖花者往。夫人闻之而笑，以告王，王亦大笑。唤女至，述侯氏意。女未及答，青梅亟赞其贤，决其必贵。夫人又问曰：&ldquo;此汝百年事。如能啜糠核也，即为汝允之。&rdquo;女俯首久之，顾壁而答曰：&ldquo;贫富命也。倘命之厚，则贫无几时，而不贫者无穷期矣。或命之薄，彼锦绣王孙，其无立锥者岂少哉?是在父母。&rdquo;初，王之商女也，将以博笑，及闻女言，心不乐曰：&ldquo;汝欲适张氏耶?&rdquo;女不答;再问，再不答。怒曰：&ldquo;贱骨子不长进!欲携筐作乞人妇，宁不羞死!&rdquo;女涨红气结，含涕引去，媒亦遂奔。</p><p>　　青梅见不谐，欲自谋。过数日，夜诣生，生方读，惊问所来，词涉吞吐。生正色却之，梅泣曰：&ldquo;妾良家子，非淫奔者，徒以君贤，故愿自托。&rdquo;生曰：&ldquo;卿爱我，谓我贤也。昏夜之行，自好者不为，而谓贤者为之乎?夫始乱之而终成之，君子犹曰不可，况不能成，役此何以自处?&rdquo;梅曰：&ldquo;万一能成，肯赐援拾否?&rdquo;生曰：&ldquo;得人如卿又何求?但有不可如何者三，故不敢轻诺耳。&rdquo;曰：&ldquo;若何?&rdquo;曰：&ldquo;不能自主，则不可如何;即能自主，我父母不乐，则不可如何;即乐之，而卿之身直必重，我贫不能措，则尤不可如何。卿速退，瓜李之嫌可畏也!&rdquo;梅临去，又嘱曰：&ldquo;倘君有意，乞共图之。&rdquo;生诺。</p><p>　　梅归，女诘所往，遂跪而自投。女怒其淫奔，将施扑责。梅泣白无他，因以实告。女叹曰：&ldquo;不苟合，礼也;必告父母，孝也;不轻然诺，信也;有此三德，天必祐之，其无患贫也已。&rdquo;既而曰：&ldquo;子将若何?&rdquo;曰：&ldquo;嫁之。&rdquo;女曰：&ldquo;痴婢能自主乎?&rdquo;曰：&ldquo;不济，则以死继之。&rdquo;女曰：&ldquo;我必如所愿。&rdquo;梅稽首而拜之。又数日，谓女曰：&ldquo;曩而言之戏乎，抑果欲慈悲耶?果尔，尚有微情，并祈垂怜焉。&rdquo;女问之，答曰：&ldquo;张生不能致聘，婢又无力可以自赎，必取盈焉，嫁我犹不嫁也。&rdquo;女沉吟曰：&ldquo;是非我之能为力矣。我曰嫁，且恐不得当，而曰必无取直焉，是大人所必不允，亦余所不敢言也。&rdquo;梅闻之泣下，但求怜拯，女思良久，曰：&ldquo;无已，我私蓄数金，当倾囊相助。&rdquo;梅拜谢，因潜告张。张母大喜，多方乞贷，共得如干数，藏待好音。会王授曲沃宰，喜乘间告母曰：&ldquo;青梅年已长，今将莅任，不如遣之。&rdquo;夫人固以青梅太黠，恐导女不义，每欲嫁之，而恐女不乐也，闻女言甚喜。逾两日，有佣保妇白张氏意，王笑曰：&ldquo;是只合偶婢子，前此何妄也!然鬻媵高门，价当倍于曩昔。&rdquo;女急进曰：&ldquo;青梅待我久，卖为妾，良不忍。&rdquo;王乃传语张氏，仍以原金署券，以青梅嫔于生。</p><p>　　入门，孝翁姑，曲折承顺，尤过于生，而操作更勤，餍糠秕不为苦。由是家中无不爱重青梅。梅又以刺绣作业，售且速，贾人候门以购，惟恐弗得。得资稍可御穷。且劝勿以内顾误读，经纪皆自任之。因主人之任，往别阿喜。喜见之，泣曰：&ldquo;子得所矣，我固不如。&rdquo;梅曰：&ldquo;是何人之赐，而敢忘之?然以为不如婢子，是促婢子寿。&rdquo;遂泣相别。</p><p>　　王如，晋半载，夫人卒，停柩寺中。又二年，王坐行赇免，罚赎万计，渐贫不能自给，从者逃散。是时疫大作，王染疾卒。惟一媪从女，未几，媪亦卒，女伶仃益苦。有邻媪劝之嫁，女曰：&ldquo;能为我葬双亲者，从之。&rdquo;媪怜之，赠以斗米而去。半月复来，曰：&ldquo;我为娘子极力，事难合也：贫者不能为葬，富者又嫌子为陵夷嗣。奈何!尚有一策，但恐不能从也。&rdquo;女曰：&ldquo;若何?&rdquo;曰：&ldquo;此间有李郎，欲觅侧室，倘见姿容，即遣厚葬，必当不惜。&rdquo;女大哭曰：&ldquo;我缙绅裔而为人妾耶!&rdquo;媪无言，遂去，日仅一餐，延息待贾，居半年，益不可支。一日，媪至，女泣告曰：&ldquo;困顿如此，每欲自尽，犹恋恋而苟活者，徒以有两柩在。己将转沟壑，谁收亲骨者?故思不如依汝言也。&rdquo;媪即导李来，微窥女，大悦。即出金营葬，双(木彗)具举。已，乃载女去，入参冢室。冢室故悍妒，李初未敢言妾，但托买婢。及见女，暴怒，杖逐而出，不听入门。</p><p>　　女披发零涕，进退无所。有老尼过，邀与同居，喜从之。至庵中，拜求祝发，尼不可，曰：&ldquo;我视娘子，非久卧风尘者，庵中陶器脱粟，粗可自支，姑寄此以待之。时至，子自去。&rdquo;居无何，市中无赖窥女美，每打门游语为戏，尼不能止。女号泣欲自尽。尼往求吏部某公揭示严禁，恶少始稍敛迹。后有夜穴寺壁者，尼惊呼始去。因复告吏部，捉得首恶者，送郡笞责，始渐安。又年余，有贵公子过，见女惊绝，强尼通殷勤，又以厚赂啖尼。尼婉语之曰：&ldquo;渠簪缨胄，不甘媵御。公子且归，迟迟当有以报命。&rdquo;既去，女欲乳药死。夜梦父来，疾道曰：&ldquo;我不从汝志，致汝至此，悔之已晚。但缓须臾勿死，夙愿尚可复酬。&rdquo;女异之。天明，盥已，尼望之而惊曰：&ldquo;睹子面，浊气尽消，横逆不足忧也。福且至，勿忘老身。&rdquo;语未既，闻扣户声。女失色，意必贵家奴。尼启扉，果然。骤问所谋，尼笑语承迎，但请缓以三日。奴述主言，事若无成，俾尼自复命。尼唯唯敬应，谢令去。女大悲，又欲自尽，尼止之。女虑三日复来，无词可应。尼曰：&ldquo;有老身在，斩杀自当之。&rdquo;</p><p>　　次日，方晡，暴雨翻盆，忽闻数人挝户大哗。女意变作，惊怯不知所为。尼冒雨启关，见有肩舆停驻，女奴数辈，捧一丽人出，仆从煊赫，冠盖甚都。惊问之，云：&ldquo;是司李内眷，暂避风雨。&rdquo;导入殿中，移榻肃坐。家人妇群奔禅房，各寻休憩。入室见女，艳之，走告夫人。无何，雨息，夫人起，请窥禅室。尼引入，睹女艳绝，凝眸不瞬，女亦顾盼良久。夫人非他，盖青梅也。各失声哭，因道行踪，盖张翁病故，生起复后，连捷授司李。生先奉母之任，后移诸眷口。女叹曰：&ldquo;今日相看，何啻霄壤!&rdquo;梅笑曰：&ldquo;幸娘子挫折无偶，天正欲我两人完聚耳。徜非阻雨，何以有此邂逅?此中具有鬼神，非人力也。&rdquo;乃取珠冠锦衣，催女易妆。女俯首徘徊，尼从中赞劝。女虑同居其名不顺，梅曰：&ldquo;昔日自有定分，婢子敢忘大德!试思张郎，岂负义者?&rdquo;强妆之，别尼而去。抵任，母子皆喜。女拜曰：&ldquo;今无颜见母。&rdquo;母笑慰之。因谋涓吉合卺，女曰：&ldquo;庵中但有一丝生路，亦不肯从夫人至此。倘念旧好，得受一庐，可容蒲团足矣。&rdquo;梅笑而不言。及期，抱艳妆来，女左右不知所可。俄闻乐鼓大作，女亦无以自主。梅率婢媪强衣之，挽扶而出，见生朝服而拜，遂不觉盈盈而自拜也。梅曳入洞房，曰：&ldquo;虚此位以待君久矣。&rdquo;又顾生曰：&ldquo;今夜得报恩，可好为之。&rdquo;返身欲去。女捉其裾，梅笑曰：&ldquo;勿留我，此不能相代也。&rdquo;解指脱去。</p><p>　　青梅事女谨，莫敢当夕，而女终惭沮不自安。于是母命相呼以夫人。梅终执婢妾礼，罔敢懈。三年，张行取入都，过庵，以五百金为尼寿，尼不受，强之，乃受二百金，起大士祠，建王夫人碑。后张仕至侍郎。程夫人举二子一女，王夫人四子一女。张上书陈情，俱封夫人。</p><p>　　异史氏曰：&ldquo;天生佳丽，固将以报名贤，而世俗之王公，乃留以赠纨绔，此造物所必争也。而离离奇奇，致作合者无限经营，化工亦良苦矣。独是青夫人能识英雄于尘埃，誓嫁之志，期以必死，曾俨然而冠裳也者，顾弃德行而求膏粱，何智出婢子下哉!&rdquo;</p><p>　　罗刹海市</p><p>　　马骥，字龙媒，贾人子，美丰姿，少倜傥，喜歌舞。辄从梨园子弟，以锦帕缠头，美如好女，因复有&ldquo;俊人&rdquo;之号。十四岁，入郡庠，即知名。父衰老，罢贾而归，谓生曰：&ldquo;数卷书，饥不可煮，寒不可衣，吾儿可仍继父贾。&rdquo;马由是稍稍权子母。从人浮海，为飘风引去，数昼夜至一都会。其人皆奇丑，见马至，以为妖，群哗而走。马初见其状，大惧，迨知国中之骇己也，遂反以此欺国人。遇饮食者，则奔而往，人惊遁，则啜其余。久之，入山村，其间形貌亦有似人者，然褴褛如丐。马息树下，村人不敢前，但遥望之。久之，觉马非噬人者，始稍稍近就之。马笑与语，其言虽异，亦半可解。马遂自陈所自，村人喜，遍告邻里，客非能搏噬者。然奇丑者望望即去，终不敢前;其来者，口鼻位置，尚皆与中国同，共罗浆酒奉马，马问其相骇之故，答曰：&ldquo;尝闻祖父言：西去二万六千里，有中国，其人民形象率诡异。但耳食之，今始信。&rdquo;问其何贫，曰：&ldquo;我国所重，不在文章，而在形貌。其美之极者，为上卿;次任民社;下焉者，亦邀贵人宠，故得鼎烹以养妻子。若我辈初生时，父母皆以为不祥，往往置弃之，其不忍遽弃者，皆为宗嗣耳。&rdquo;问：&ldquo;此名何国?&rdquo;曰：&ldquo;大罗刹国。都城在北去三十里。&rdquo;马请导往一观。于是鸡鸣而兴，引与俱去。</p><p>　　天明，始达都。都以黑石为墙，色如墨，楼阁近百尺。然少瓦。覆以红石，拾其残块磨甲上，无异丹砂。时值朝退，朝中有冠盖出，村人指曰：&ldquo;此相国也。&rdquo;视之，双耳皆背生，鼻三孔，睫毛覆目如帘。又数骑出，曰：&ldquo;此大夫也。&rdquo;以次各指其官职，率狰狞怪异。然位渐卑，丑亦渐杀。无何，马归，街衢人望见之，噪奔跌蹶，如逢怪物。村人百口解说，市人始敢遥立。既归，国中咸知有异人，于是缙绅大夫，争欲一广见闻，遂令村人要马。每至一家，阍人辄阖户，丈夫女子窃窃自门隙中窥语，终一日，无敢延见者。村人曰：&ldquo;此间一执戟郎，曾为先王出使异国，所阅人多，或不以子为惧。&rdquo;造郎门。郎果喜，揖为上客。视其貌，如八九十岁人。目睛突出，须卷如猬。曰：&ldquo;仆少奉王命，出使最多，独未至中华。今一百二十余岁，又得见上国人物，此不可不上闻于天子。然臣卧林下，十余年不践朝阶，早旦，为君一行。&rdquo;乃具饮馔，修主客礼。酒数行，出女乐十余人，更番歌舞。貌类夜叉，皆以自锦缠头，拖朱衣及地。扮唱不知何词，腔拍恢诡。主人顾而乐之。问：&ldquo;中国亦有此乐乎?&rdquo;曰：&ldquo;有&rdquo;。主人请拟其声，遂击桌为度一曲。主人喜曰：&ldquo;异哉!声如凤鸣龙啸，从未曾闻。&rdquo;</p><p>　　翼日，趋朝，荐诸国王。王忻然下诏，有二三大夫，言其怪状，恐惊圣体，王乃止。郎出告马，深为扼腕。居久之，与主人饮而醉，把剑起舞，以煤涂面作张飞。主人以为美，曰：&ldquo;请君以张飞见宰相，厚禄不难致。&rdquo;马曰：&ldquo;游戏犹可，何能易面目图荣显?&rdquo;主人强之，马乃诺。主人设筵，邀当路者，令马绘面以待。客至，呼马出见客。客讶曰：&ldquo;异哉!何前媸而今妍也!&rdquo;遂与共饮，甚欢。马婆娑歌&ldquo;弋阳曲&rdquo;，一座无不倾倒。明日，交章荐马，王喜，召以旌节。既见，问中国治安之道，马委曲上陈，大蒙嘉叹，赐宴离宫。酒酣，王曰：&ldquo;闻卿善雅乐，可使寡人得而闻之乎?&rdquo;马即起舞，亦效白锦缠头，作靡靡之音。王大悦，即日拜下大夫。时与私宴，恩宠殊异。久而官僚知其面目之假，所至，辄见人耳语，不甚与款洽。马至是孤立，(忄间)然不自安。遂上疏乞休致，不许;又告休沐，乃给三月假。</p><p>　　于是乘传载金宝，复归村。村人膝行以迎。马以金资分给旧所交好者，欢声雷动。村人曰：&ldquo;吾侪小人受大夫赐，明日赴海市，当求珍玩以报。&rdquo;问：&ldquo;海市何地?&rdquo;曰：&ldquo;海中市，四海鲛人，集货珠宝。四方十二国，均来贸易。中多神人游戏。云霞障天，波涛间作。贵人自重，不敢犯险阻，皆以金帛付我辈，代购异珍。今其期不远矣。&rdquo;问所自知，曰：&ldquo;每见海上朱鸟往来，七日即市。&rdquo;马问行期，欲同游瞩，村人劝使自贵。马曰：&ldquo;我顾沧海客，何畏风涛?&rdquo;未几，果有踵门寄资者，遂与装资入船。船容数十人，平底高栏。十人摇橹，激水如箭。凡三日，遥见水云幌漾之中，楼阁层叠，贸迁之舟，纷集如蚁。少时，抵城下，视墙上砖，皆长与人等，敌楼高接云汉。维舟而入，见市上所陈，奇珍异宝，光明射目，多人世所无。</p><p>　　一少年乘骏马来，市人尽奔避，云是&ldquo;东洋三世子。&rdquo;世子过，目生曰：&ldquo;此非异域人。&rdquo;即有前马者来诘乡籍。生揖道左，具展邦族。世子喜曰：&ldquo;既蒙辱临，缘分不浅!&rdquo;于是授生骑，请与连辔。乃出西城，方至岛岸，所骑嘶跃入水。生大骇失声。则见海水中分，屹如壁立。俄睹宫殿，玳瑁为梁，鲂鳞作瓦，四壁晶明，鉴影炫目。下马揖入。仰视龙君在上，世子启奏：&ldquo;臣游市廛，得中华贤士，引见大王。&rdquo;生前拜舞。龙君乃言：&ldquo;先生文学士，必能衙官屈、宋。欲烦椽笔赋&lsquo;海市&rsquo;，幸无吝珠玉。&rdquo;生稽首受命。授以水晶之砚，龙鬛之毫，纸光似雪，墨气如兰。生立成千余言，献殿上。龙君击节曰：&ldquo;先生雄才，有光水国矣!&rdquo;遂集诸龙族，宴集采霞宫。酒炙数行，龙君执爵向客曰：&ldquo;寡人所怜女，未有良匹，愿累先生。先生有意乎?&rdquo;生离席愧荷，唯唯而已。龙君顾左右语。无何，宫女数人，扶女郎出，佩环声动，鼓吹暴作，拜竟睨之，实仙人也。女拜已而去。少时酒罢，双鬟挑画灯，导生入副宫，女浓妆坐伺。珊瑚之床，饰以八宝，帐外流苏，缀明珠如斗大，衾褥皆香耎。天方曙，雏女妖鬟，奔入满侧。生起，趋出朝谢。拜为驸马都尉。以其赋驰传诸海。诸海龙君，皆专员来贺，争折简招驸马饮。生衣绣裳，坐青虬，呵殿而出。武士数十骑，背雕弧，荷白棓，晃耀填拥。马上弹筝，车中奏玉。三日间，遍历诸海。由是&ldquo;龙媒&rdquo;之名，噪于四海。宫中有玉树一株，围可合抱，本莹澈，如白琉璃，中有心，淡黄色，稍细于臂，叶类碧玉，厚一钱许，细碎有浓阴。常与女啸咏其下。花开满树，状类薝葡。每一瓣落，锵然作响。拾视之，如赤瑙雕镂，光明可爱。时有异鸟来鸣，毛金碧色，尾长于身，声等哀玉，恻人肺腑。生闻之，辄念故土。因谓女曰：&ldquo;亡出三年，恩慈间阻，每一念及，涕膺汗背。卿能从我归乎?&rdquo;女曰：&ldquo;仙尘路隔，不能相依。妾亦不忍以鱼水之爱，夺膝下之欢。容徐谋之。&rdquo;生闻之，涕不自禁。女亦叹曰：&ldquo;此势之不能两全者也!&rdquo;明日，生自外归。龙王曰：&ldquo;闻都尉有故土之思，诘旦趣装，可乎?&rdquo;生谢曰：&ldquo;逆旅孤臣，过蒙优宠，衔报之思，结于肺腑。容暂归省，当图复聚耳。&rdquo;入暮，女置酒话别。生订后会，女曰：&ldquo;情缘尽矣。&rdquo;生大悲，女曰：&ldquo;归养双亲，见君之孝，人生聚散，百年犹旦暮耳，何用作儿女哀泣?此后妾为君贞，君为妾义，两地同心，即伉俪也，何必旦夕相守，乃谓之偕老乎?若渝此盟，婚姻不吉。倘虑中馈乏人，纳婢可耳。更有一事相嘱：自奉衣裳，似有佳朕，烦君命名。&rdquo;生曰：&ldquo;女耶，可名龙宫，男耶，可名福海。&rdquo;女乞一物为信，生在罗刹国所得赤玉莲花一对，出以授女。女曰：&ldquo;三年后四月八日，君当泛舟南岛，还君体胤。&rdquo;女以鱼革为囊，实以珠宝，授生曰：&ldquo;珍藏之，数世吃着不尽也。&rdquo;天微明，王设祖帐，馈遗甚丰。生拜别出宫，女乘白羊车。送诸海涘。生上岸下马，女致声珍重，回车便去，少顷便远，海水复合，不可复见。生乃归。</p><p>　　自浮海去，家人无不谓其已死;及至家，人皆诧异。幸翁媪无恙，独妻已去帷。乃悟龙女&ldquo;守义&rdquo;之言，盖已先知也。父欲为生再婚，生不可，纳婢焉。谨志三年之期，泛舟岛中。见两儿坐在水面，拍流嬉笑，不动亦不沉。近引之，儿哑然捉生臂，跃入怀中。其一大啼，似嗔生之不援己者。亦引上之。细审之，一男一女，貌皆俊秀。额上花冠缀玉，则赤莲在焉。背有锦囊，拆视，得书云：&ldquo;翁姑俱无恙。忽忽三年，红尘永隔;盈盈一水，青鸟难通，结想为梦，引领成劳。茫茫蓝蔚，有恨如何也!顾念奔月姮娥，且虚桂府;投梭织女，犹怅银河。我何人斯，而能永好?兴思及此，辄复破涕为笑。别后两月，竟得孪生。今已啁啾怀抱，颇解言笑;觅枣抓梨，不母可活。敬以还君。所贻赤玉莲花，饰冠作信。膝头抱儿时，犹妾在左右也。闻君克践旧盟，意愿斯慰。妾此生不二，之死靡他。奁中珍物，不蓄兰膏;镜里新妆，久辞粉黛。君似征人，妾作荡妇，即置而不御，亦何得谓非琴瑟哉?独计翁姑已得抱孙，曾未一觌新妇，揆之情理，亦属缺然。岁后阿姑窀穸，当往临穴，一尽妇职。过此以往，则&lsquo;龙宫&rsquo;无恙，不少把握之期;&lsquo;福海&rsquo;长生，或有往还之路。伏惟珍重，不尽欲言。&rdquo;生反覆省书揽涕。两儿抱颈曰：&ldquo;归休乎!&rdquo;生益恸，抚之曰：&ldquo;儿知家在何许?&rdquo;儿啼，呕哑言归。生视海水茫茫，极天无际，雾鬟人渺，烟波路穷。抱儿返棹，怅然遂归。</p><p>　　生知母寿不永，周身物悉为预具，墓中植松槚百余。逾岁，媪果亡。灵舆至殡宫，有女子坷劻傺āＶ诰耍龆缂だ缀洌桃约庇辏惨咽凇Ｋ砂匦轮捕嗫荩潦墙曰睢８：Ｉ猿ぃ计淠福鲎酝度牒＃帐蓟埂Ａ耘硬坏猛毖诨Ｒ蝗罩珀裕比耄怪唬&ldquo;儿自成家，哭泣何为?&rdquo;乃赐八尺珊瑚一株，龙脑香一帖，明珠百粒，八宝嵌金合一双，为嫁资。生闻之突入，执手啜泣。俄顷，迅雷破屋，女已无矣。</p><p>　　异史氏曰：&ldquo;花面逢迎，世情如鬼。嗜痂之癖，举世一辙。&lsquo;小惭小好，大惭大好&rsquo;。若公然带须眉以游都市，其不骇而走，几希矣!彼陵阳痴子，将抱连城玉向何处哭也?呜呼!显荣富贵，当于蜃楼海市中求之耳!&rdquo;</p><p>　　田七郎</p><p>　　武承休，辽阳人，喜交游，所与皆知名士。夜梦一人告之曰：&ldquo;子交游遍海内，皆滥交耳。惟一人可共患难，何反不识?&rdquo;问：&ldquo;何人?&rdquo;曰：&ldquo;田七郎非与?&rdquo;醒而异之。诘朝，见所游，辄问七郎。客或识为东村业猎者，武敬谒诸家，以马箠挝门。未几，一人出，年二十余，貙目蜂腰，着腻帢，衣皂犊鼻，多白补缀，拱手于额而问所自。武展姓氏，且托途中不快，借庐憩息。问七郎，答：&ldquo;我即是也。&rdquo;遂延客入。见破屋数椽，木岐支壁。入一小室，虎皮狼蜕，悬布槛间，更无杌榻可坐，七郎就地设皋比焉。武与语，言词朴质，大悦之。遽贻金作生计，七郎不受;固予之，七郎受以白母。俄顷将还，固辞不受。武强之再四，母龙钟而至厉色曰：&ldquo;老身止此儿，不欲令事贵客!&rdquo;武惭而退。归途展转，不解其意。适从人于室后闻母言，因以告武。先是七郎持金白母，母曰：&ldquo;我适睹公子，有晦纹，必罹奇祸。闻之：受人知者分人忧，受人恩者急人难。富人报人以财，贫人报人以义。无故而得重赂，不祥，恐将取死报于子矣。&rdquo;武闻之，深叹母贤，然益倾慕七郎。翼日，设筵招之，辞不至。武登其堂，坐而索饮。七郎自行酒，陈鹿脯，殊尽情礼。越日，武邀酬之，乃至。款洽甚欢。赠以金，即不受。武托购虎皮，乃受之。归视所蓄，计不足偿，思再猎而后献之。入山三日，无所猎获。会妻病，守视汤药，不遑操业。浃旬，妻淹忽以死，为营斋葬，所受金稍稍耗去。武亲临唁送，礼仪优渥。既葬，负弩山林，益思所以报武。武探得其故，辄劝勿亟。切望七郎姑一临存，而七郎终以负债为憾，不肯至。武因先索旧藏，以速其来。七郎检视故革，则蠹蚀殃败，毛尽脱，懊丧益甚。武知之，驰行其庭，极意慰解之。又视败革，曰：&ldquo;此亦复佳。仆所欲得，原不以毛。&rdquo;遂轴鞟出，兼邀同往。七郎不可，乃自归。七郎终以不足报武为念，裹粮入山，凡数夜，得一虎，全而馈之。武喜，治具，请三日留，七郎辞之坚，武键庭户，使不得出。宾客见七郎朴陋，窃谓公子妄交。武周旋七郎，殊异诸客。为易新服，却不受，承其寐而潜易之，不得已而受。既去，其子奉媪命，返新衣，索其敝裰。武笑曰：&ldquo;归语老姥，故衣已拆作履衬矣。&rdquo;自是。七郎以兔鹿相贻，召之即不复至。武一日诣七郎，值出猎未返。媪出，跨闾而语曰：&ldquo;再勿引致吾儿，大不怀好意!&rdquo;武敬礼之，惭而退。半年许，家人忽白：&ldquo;七郎为争猎豹，殴死人命，捉将官里去。&rdquo;武大惊，驰视之，已械收在狱。见武无言，但云：&ldquo;此后烦恤老母。&rdquo;武惨然出，急以重金赂邑宰，又以百金赂仇主。月余无事，释七郎归。母慨然曰：&ldquo;子发肤受之武公子耳，非老身所得而爱惜者。但祝公子百年无灾患，即儿福。&rdquo;七郎欲诣谢武，母曰：&ldquo;往则往耳，见武公子勿谢也。小恩可谢，大恩不可谢。&rdquo;七郎见武，武温言慰藉，七郎唯唯。家人咸怪其疏，武喜其诚笃，厚遇之，由是恒数日留公子家。馈遗辄受，不复辞，亦不言报。会武初度，宾从烦多，夜舍履满。武偕七郎卧斗室中，三仆即床下卧。二更向尽，诸仆皆睡去，两人犹刺刺语。七郎背剑挂壁间，忽自腾出匣数寸，铮铮作响，光闪烁如电。武惊起，七郎亦起，问：&ldquo;床下卧者何人?&rdquo;武答：&ldquo;皆厮仆。&rdquo;七郎曰：&ldquo;此中必有恶人。&rdquo;武问故，七郎曰：&ldquo;此刀购诸异国，杀人未尝濡缕，迄佩三世矣。决首至千计，尚如新发于硎。见恶人则鸣跃，当去杀人不远矣。公子宜亲君子，远小人，或万一可免。&rdquo;武颔之。七郎终不乐，辗转床席。武曰：&ldquo;灾祥数耳，何忧之深?&rdquo;七郎曰：&ldquo;我别无恐怖，徒以有老母在。&rdquo;武曰：&ldquo;何遽至此?&rdquo;七郎曰：&ldquo;无则便佳。&rdquo;</p><p>　　盖床下三人：一为林儿，是老弥子，能得主人欢;一僮仆，年十二三，武所常役者;一李应，最拗拙，每因细事与公子裂眼争，武恒怒之。当夜默念，疑此人。诘旦，唤至，善言绝令去。武长子绅，娶王氏。一日，武出，留林儿居守。斋中菊花方灿，新妇意翁出，斋庭当寂，自诣摘菊。林儿突出勾戏，妇欲遁，林儿强挟入室。妇啼拒，色变声嘶。绅奔入，林儿始释手逃去。武归闻之，怒觅林儿，竟已不知所之。过二三日，始知其投身某御史家。某官都中，家务皆委决于弟。武以同袍义，致书索林儿，某弟竟置不发。武益恚，质词邑宰。勾牒虽出，而隶不捕，官亦不问。武方愤怒，适七郎至。武曰：&ldquo;君言验矣。&rdquo;因与告诉。七郎颜色惨变，终无一语，即径去。武嘱干仆逻察林儿。林儿夜归，为逻者所获，执见武。武掠楚之，林儿语侵武。武叔恒，故长者，恐侄暴怒致祸。劝不如治以官法。武从之，絷赴公庭。而御史家刺书邮至，宰释林儿，付纪纲以去。林儿意益肆，倡言丛众中，诬主人妇与私。武无奈之，忿塞欲死。驰登御史门，俯仰叫骂，里舍慰劝令归。</p><p>　　逾夜，忽有家人白：&ldquo;林儿被人脔割，抛尸旷野间。&rdquo;武惊喜，意稍得伸。俄闻御史家讼其叔侄，遂偕叔赴质。宰不听辨。欲笞恒。武抗声曰：&ldquo;杀人莫须有!至辱詈缙绅，则生实为之，无与叔事。&rdquo;宰置不闻。武裂眦欲上，群役禁捽之。操杖隶皆绅家走狗，恒又老耄，签数未半，奄然已死。宰见武叔垂毙，亦不复究。武号且骂，宰亦若弗闻者。遂舁叔归，哀愤无所为计。因思欲得七郎谋，而七郎终不一吊问。窃自念待伊不薄，何遽如行路人?亦疑杀林儿必七郎。转念果尔，胡得不谋?于是遣人探索其家，至则扃鐍寂然，邻人并不知耗。</p><p>　　一日，某弟方在内廨，与宰关说，值晨进薪水，忽一樵人至前，释担抽利刃，直奔之。某惶急，以手格刃，刃落断腕，又一刀，始决其首。宰大惊，窜去。樵人犹张皇四顾。诸役吏急阖署门，操杖疾呼。樵人乃自刭死。纷纷集认，识者知为田七郎也。宰惊定，始出验，见七郎僵卧血泊中，手犹握刃。方停盖审视，尸忽突然跃起，竟决宰首，已而复踣。衙官捕其母子，则亡去已数日矣。武闻七郎死，驰哭尽哀。咸谓其主使七郎，武破产夤缘当路，始得免。七郎尸弃原野月余，禽犬环守之。武厚葬之。其子流寓于登，变姓为佟。起行伍，以功至同知将军。归辽，武已八十余，乃指示其父墓焉。</p><p>　　异史氏曰：&ldquo;一钱不轻受，正一饭不敢忘者也。贤哉母乎!七郎者，愤未尽雪，死犹伸之，抑何其神?使荆卿能尔，则千载无遗恨矣。苟有其人可以补天网之漏。世道茫茫，恨七郎少也。悲夫!&rdquo;</p><p>　　公孙九娘</p><p>　　于七一案，连坐被诛者，栖霞、莱阳两县最多。一日，俘数百人，尽戮于演武场中，碧血满地，白骨撑天。上官慈悲，捐给棺木，济城工肆，材木一空。以故伏刑东鬼，多葬南郊。甲寅间，有莱阳生至稷下，有亲友二三人亦在诛数，因市楮帛，酹奠榛墟，就税舍于下院之僧。明日，入城营干，日暮未归。忽一少年，造室来访。见生不在，脱帽登床，着履仰卧。仆人问其谁，合眸不对。既而生归，则暮色朦胧，不甚可辨。自诣床下问之，瞠目曰：&ldquo;我候汝主人，絮絮逼问，我岂暴客耶!&rdquo;生笑曰：&ldquo;主人在此。&rdquo;少年即起着冠，揖而坐，极道寒暄，听其音，似曾相识。急呼灯至，则同邑朱生，亦死于七之难者。大骇却走，朱曳之云：&ldquo;仆与君文字之交，何寡于情?我虽鬼，故人之念，耿耿不忘。今有所渎，愿无以异物猜薄之。&rdquo;生乃坐，请所命。曰：&ldquo;令女甥寡居无偶，仆欲得主中馈。屡通媒约，辄以无尊长命为辞。幸无惜齿牙余惠。&rdquo;先是，生有女甥，早失恃，遗生鞠养，十五始归其家。俘至济南，闻父被刑，惊而绝。生曰：&ldquo;渠自有父，何我之求?&rdquo;朱曰：&ldquo;其父为犹子启榇去，今不在此。&rdquo;问：&ldquo;女甥向依阿谁?&rdquo;答曰：&ldquo;与邻媪同居。&rdquo;生虑生人不能作鬼媒。朱曰：&ldquo;如蒙金诺，还屈玉趾。&rdquo;遂起握生手，生固辞，问：&ldquo;何之?&rdquo;曰：&ldquo;第行。&rdquo;勉从与去。</p><p>　　北行里许，有大村落，约数十百家。至一第宅，朱以指弹扉，即有媪出，豁开两扉，问朱：&ldquo;何为?&rdquo;曰：&ldquo;烦达娘子，云阿舅至。&rdquo;媪旋反，顷复出，邀生入，顾朱曰：&ldquo;两椽茅舍子大隘，劳公子门外少坐候。&rdquo;生从之入。见半亩荒庭，列小室二。女甥迎门啜泣，生亦泣，室中灯火荧然。女貌秀洁如生，凝目含涕，遍问妗姑。生曰：&ldquo;具各无恙，但荆人物故矣。&rdquo;女又呜咽曰：&ldquo;儿少受舅妗抚育，尚无寸报，不图先葬沟渎，殊为恨恨。旧年伯伯家大哥迁父去，置儿不一念，数百里外，伶仃如秋燕。舅不以沉魂可弃，又蒙赐金帛，儿已得之矣。&rdquo;生以朱言告，女俯首无语。媪曰：&ldquo;公子曩托杨姥三五返，老身谓是大好。小娘子不肯自草草，得舅为政，方此意慊得。&rdquo;言次，一十七八女郎，从一青衣，遽掩入，瞥见生。转身欲遁。女牵其裾曰：&ldquo;勿须尔!是阿舅。&rdquo;生揖之。女郎亦敛衽。甥曰：&ldquo;九娘，栖霞公孙氏。阿爹故家子，今亦&lsquo;穷波斯&rsquo;，落落不称意。旦晚与儿还往。&rdquo;生睨之，笑弯秋月，羞晕朝霞，实天人也。曰：&ldquo;可知是大家，蜗庐人焉得如此娟好!&rdquo;甥笑曰：&ldquo;且是女学士，诗词俱大高。昨儿稍得指教。&rdquo;九娘微哂曰：&ldquo;小婢无端败坏人，教阿舅齿冷也。&rdquo;甥又笑曰：&ldquo;舅断弦未续，若个小娘子，颇能快意否?&rdquo;九娘笑奔出，曰：&ldquo;婢子颠疯作也!&rdquo;遂去，言虽近戏，而生殊爱好之，甥似微察，乃曰：&ldquo;九娘才貌无双，舅倘不以粪壤致猜，儿当请诸其母。&rdquo;生大悦，然虑人鬼难匹。女曰：&ldquo;无伤，彼与舅有夙分。&rdquo;生乃出。女送之，曰：&ldquo;五日后，月明人静，当遣人往相迓。&rdquo;生至户外，不见朱。</p><p>　　翘首西望。月衔半规，昏黄中犹认旧径。见南面一第，朱坐门石上，起逆曰：&ldquo;相待已久，寒舍即劳垂顾。&rdquo;遂携手入，殷殷展谢。出金爵一、晋珠百枚，曰：&ldquo;他无长物，聊代禽仪。&rdquo;既而曰：&ldquo;家有浊醪，但幽室之物，不足款嘉宾，奈何!&rdquo;生捴谢而退。朱送至中余，始别。</p><p>　　生归，僧仆集问，隐之曰：&ldquo;言鬼者，妄也，适友人饮耳。&rdquo;后五日，朱果来，整履摇箑，意甚欣。方至户，望尘即拜。笑曰：&ldquo;君嘉礼既成，庆在旦夕，便烦枉步。&rdquo;生曰：&ldquo;以无回音，尚未致聘，何遽成礼?&rdquo;朱曰：&ldquo;仆已代致之。&rdquo;生深感荷，从与俱去。直达卧所，则女甥华妆迎笑。生问：&ldquo;何时于归?&rdquo;女曰：&ldquo;三日矣。&rdquo;朱乃出所赠珠，为甥助妆。女三辞乃受，谓生曰：&ldquo;儿以舅意白公孙老夫人，夫人作大欢喜。但言老耄无他骨肉，不欲九娘远嫁，期今夜舅往赘诸其家。伊家无男子，便可同郎往也。&rdquo;朱乃导去。村将尽，一第门开，二人登其堂。俄白：&ldquo;老夫人至。&rdquo;有二青衣，扶妪升阶。生欲展拜，夫人云：&ldquo;老朽龙钟，不能为礼，当即脱边幅。&rdquo;指画青衣，进酒高会。朱乃唤家人，另出肴俎，列置生前;亦别设一壶，为客行觞。筵中进馔，无异人世。然主人自举，殊不劝进。</p><p>　　既而席罢，朱归。青衣导生去，入室，则九娘华烛凝待。邂逅含情，极尽欢昵。初，九娘母子，原解赴都。至郡，母不堪困苦死，九娘亦自刭。枕上追述往事，哽咽不成眠。乃口占两绝云：&ldquo;昔日罗裳化作尘，空将业果恨前身。十年露冷枫林月，此夜初逢画阁春。&rdquo;&ldquo;白杨风雨绕孤坟，谁想阳台更作云?忽启镂金箱里看，血腥犹染旧罗裙。&rdquo;天将明，即促曰：&ldquo;君宜且去，勿惊厮仆。&rdquo;自此昼来宵往，嬖惑殊甚。</p><p>　　一夕，问九娘：&ldquo;此村何名?&rdquo;曰：&ldquo;莱霞里。里中多两处新鬼，因以为名。&rdquo;生闻之欷殹尽Ｅ唬&ldquo;千里柔魂，蓬游无底，母子零孤，言之怆恻。幸念一夕恩义，收儿骨归葬墓侧，使百年得所依栖，死且不朽。&rdquo;生诺之。女曰：&ldquo;人鬼路殊，君不宜久滞。&rdquo;乃以罗袜赠生，挥泪促别。生凄然出，忉怛不忍归。因过拍朱氏之门。朱白足出逆;甥亦起，云鬓鬅松，惊来省问。生惆怅移时，始述九娘语。女曰：&ldquo;妗氏不言，儿亦夙夜图之。此非人世，不可久居。&rdquo;于是生含涕而别。叩寓归寝，展转申旦。欲觅九娘之墓，则忘问志表。及夜复往，则千坟累累，竟迷村路，叹恨而返。展视罗袜，着风寸断，腐如灰烬，遂治装东旋。</p><p>　　半载不能自释，复如稷门，冀有所遇。及抵南郊，日势已晚，息树下，趋诣丛葬所。但见坟兆万接，迷目榛荒，鬼火狐鸣，骇人心目。惊悼归舍。失意遨游，返辔遂东。行里许，遥见一女，立丘墓上，神情意致，怪似九娘。挥鞭就视，果九娘。下与语，女径走，若不相识。再逼近之，色作怒，举袖自障。顿呼&ldquo;九娘&rdquo;，则烟然灭矣。</p><p>　　异史氏曰：&ldquo;香草沉罗，血满胸臆;东山佩玦，泪渍泥沙。古有孝子忠臣，至死不谅于君父者。公孙九娘岂以负骸骨之托，而怨怼不释于中耶?脾膈间物，不能掬以相示，冤乎哉!&rdquo;</p><p>　　促织</p><p>　　宣德间，宫中尚促织之戏，岁征民间。此物故非西产。有华阴令欲媚上官，以一头进，试使斗而才，因责常供。令以责之里正。</p><p>　　市中游侠儿，得佳者笼养之，昂其直，居为奇货。里胥猾黠，假此科敛丁口，每责一头，辄倾数家之产。</p><p>　　邑有成名者，操童子业，久不售。为人迂讷，遂为猾胥报充里正役，百计营谋不能脱。不终岁，薄产累尽。会征促织，成不敢敛户口，而又无所赔偿，忧闷欲死。妻曰：&ldquo;死何益?不如自行搜觅，冀有万一之得。&rdquo;成然之。早出暮归，提竹筒铜丝笼，于败堵丛草处探石发穴，靡计不施，迄无济。即捕三两头，又劣弱不中于款。宰严限追比，旬余，杖至百，两股间脓血流离，并虫不能行捉矣。转侧床头，惟思自尽。时村中来一驼背巫，能以神卜。成妻具资诣问，见红女白婆，填塞门户。入其室，则密室垂帘，帘外设香几。问者爇香于鼎，再拜。巫从旁望空代祝，唇吻翕辟，不知何词，各各竦立以听。少间，帘内掷一纸出，即道人意中事，无毫发爽。成妻纳钱案上，焚香以拜。食顷，帘动，片纸抛落。拾视之，非字而画，中绘殿阁，类兰若，后小山下，怪石乱卧，针针丛棘，青麻头伏焉;旁一蟆，若将跳舞。展玩不可晓。然睹促织，隐中胸怀，折藏之，归以示成。成反复自念：得无教我猎虫所耶?细瞻景状，与村东大佛阁真逼似。乃强起扶杖，执图诣寺后，有古陵蔚起。循陵而走，见蹲石鳞鳞，俨然类画。遂于蒿莱中，侧听徐行，似寻针芥，寻之多时，绝无踪响。冥搜未已，一癞头蟆猝然跃去。成益愕，急逐之。蟆入草间，蹑迹披求，见有虫伏棘根，遽扑之，入石穴中。掭以尖草，不出，以筒水灌之，始出。状极俊健，逐而得之。审视：巨身修尾，青项金翅。大喜归，举家庆贺。于是上于盆而养之，蟹白栗黄，备极护爱。留待限期，以塞官责。</p><p>　　成之子窃发盆视之，虫径跃去;及扑入手，已股落腹裂，斯须就毙。儿惧，啼告母。母闻之，面色灰死，大骂曰：&ldquo;业根，死至矣!翁归，自与汝复算耳!&rdquo;未几成入，闻妻言，如被冰雪。怒索儿，儿己投入井中。因而化怒为悲，抢呼欲绝。夫妻向隅，茅舍无烟，相对默然，不复聊赖。</p><p>　　日将暮，取儿藁葬，近抚之，气息惙然。喜置榻上，半夜复苏，夫妻心稍慰。但蟋蟀笼虚，顾之则气断声吞，亦不敢复究儿。自昏达曙，目不交睫。东曦既驾，僵卧长愁。忽闻门外虫鸣，惊起觇视，虫宛然尚在，喜而捕之。一鸣辄跃去，行且速。覆之以掌，虚若无物;手裁举，则又超而跃。急趁之，折过墙隅，迷其所往。徘徊四顾，见虫伏壁上。审谛之，短小，黑赤色，顿非前物。成以其小，劣之;惟彷徨瞻顾，寻所逐者。壁上小虫。忽跃落襟袖间，视之，形若土狗，梅花翅，方首长胫，意似良。喜而收之。将献公堂，惴惴恐不当意，思试之斗以觇之。</p><p>　　村中少年好事者，驯养一虫，自名&ldquo;蟹壳青&rdquo;，日与子弟角，无不胜。欲居之以为利，而高其直，亦无售者。径造庐访成。视成所蓄，掩口胡卢而笑。因出己虫，纳比笼中。成视之，庞然修伟，自增惭怍，不敢与较。少年固强之。顾念蓄劣物终无所用，不如拚博一笑。因合纳斗盆。小虫伏不动，蠢若木鸡。少年又大笑。试以猪鬛毛，撩拨虫须，仍不动。少年又笑。屡撩之，虫暴怒，直奔，遂相腾击，振奋作声。俄见小虫跃起，张尾伸须，直龁敌领。少年大骇，解令休止。虫翘然矜鸣，似报主知。成大喜。</p><p>　　方共瞻玩，一鸡瞥来，径进一啄。成骇立愕呼。幸啄不中，虫跃去尺有咫。鸡健进，逐逼之，虫已在爪下矣。成仓猝莫知所救，顿足失色。旋见鸡伸颈摆扑;临视，则虫集冠上，力叮不释。成益惊喜，掇置笼中。</p><p>　　翼日进宰。宰见其小，怒诃成。成述其异，宰不信。试与他虫斗，虫尽靡;又试之鸡，果如成言。乃赏成，献诸抚军。抚军大悦，以金笼进上，细疏其能。既入宫中，举天下所贡蝴蝶、螳螂、油利挞、青丝额&hellip;&hellip;一切异状，遍试之，无出其右者。每闻琴瑟之声，则应节而舞。益奇之。上大嘉悦，诏赐抚臣名马衣缎。抚军不忘所自，无何，宰以&ldquo;卓异&rdquo;闻。宰悦，免成役;又嘱学使，俾入邑庠。由此以善养虫名，屡得抚军殊宠。不数岁，田百顷，楼阁万椽，牛羊蹄躈各千计。一出门，裘马过世家焉。</p><p>　　异史氏曰：&ldquo;天子偶用一物，未必不过此已忘;而奉行者即为定例。加之官贪吏虐，民日贴妇卖儿，更无休止。故天子一跬步，皆关民命，不可忽也。第成氏子以蠹贫，以促织富，裘马扬扬。当其为里正、受扑责时，岂意其至此哉!天将以酬长厚者，遂使抚臣、令尹、并受促织恩荫。闻之：一人飞升，仙及鸡犬。信夫!&rdquo;</p><p>　　保住</p><p>　　吴藩未叛时，尝谕将士：有独力能擒一虎者，优以廪禄，号&ldquo;打虎将&rdquo;。将中一人，名保住，健捷如猱。邸中建高楼，梁木初架。住沿楼角而登，顷刻至颠，立脊檩上，疾趋而行，凡三四返;已，乃踊身跃下，直立挺然。</p><p>　　王有爱姬，善琵琶，所御琵琶，以暖玉为牙柱，抱之一室生温，姬宝藏，非王手谕，不出示人。一夕，宴集，客请一观其异。王适惰，期以翼日。时住在侧，曰：&ldquo;不奉王命，臣能取之。&rdquo;王使人驰告府中，内外戒备，然后遣之。住逾十数重垣，始达姬院，见灯辉室中，而门扃锢，不得入。廊下有鹦鹉宿架上，住乃作猫子叫，既而学鹦鹉鸣，疾呼&ldquo;猫来&rdquo;。摆扑之声且急，闻姬云：&ldquo;绿奴可急视，鹦鹉被扑杀矣!&rdquo;住隐身喑处。俄一女子挑灯出，身甫离门，住已塞入。见姬守琵琶在几上，住携趋出。姬愕呼&ldquo;寇至&rdquo;，防者尽起。见住抱琵琶走，逐之不及，攒矢如雨。住跃登树上，墙下故有大槐三十余章，住穿树行杪，如鸟移枝。树尽登屋，屋尽登楼，飞奔殿阁，不啻翅翎，瞥然不知所在。客方饮，住抱琵琶飞落檐前，门扃如故，鸡犬无声。</p><p>　　蛙曲</p><p>　　王子巽言：&ldquo;在都时，曾见一人作剧于市，携木盒作格，凡十有二孔，每孔伏蛙。以细杖敲其首，辄哇然作鸣。或与金钱，则乱击蛙顶，如拊云锣之乐，宫商词曲，了了可辨。&rdquo;</p><p>　　库官</p><p>　　邹平张华东，奉旨祭南岳，道出江淮间，将宿驿亭。前驱白：&ldquo;驿中有怪异，不可宿。&rdquo;张弗听，宵分，冠剑而坐，俄闻韡声入，则一颁白叟，皂纱黑带。怪而问之，叟稽首曰：&ldquo;我库官也。为大人典藏有日矣。幸节钺遥临，下官释此重负。&rdquo;问：&ldquo;库存几何?&rdquo;答云：&ldquo;二万三千五百金。&rdquo;公虑多金累缀，约归时盘验，叟唯唯而退。张至南中，馈遗颇丰。及还，宿驿亭，叟复出谒。及问库物，曰：&ldquo;已拨辽东兵饷矣。&rdquo;深讶其前后之乖。叟曰：&ldquo;人世禄命，皆有额数，锱铢不能增损。大人此行，应得之数已得矣，又何求?&rdquo;言已，竟去。张乃计其所获，与库数适相吻合。方叹饮啄有定，不可妄求也。</p><p>　　土地夫人</p><p>　　窎桥王炳者，出村，见土地祠中出一美人，顾盼甚殷。试挑之，欢然乐受。狎昵无所，遂期夜奔，炳因告以居址。至夜，果至，极相悦爱。问其姓名，固不以告。由此往来不绝。时炳与妻共榻，美人亦必来与交，妻亦不觉其有人。炳讶问之。美人曰：&ldquo;我土地夫人也。&rdquo;炳大骇，亟欲绝之，而百计不能阻。因循半载，病惫不起。美人来更频，家人都见之。未几，炳果卒。美人犹日一至，炳妻叱之曰：&ldquo;淫鬼不自羞!人已死矣，复来何为?&rdquo;美人遂去，不返。</p><p>　　土地虽小，亦神也，岂有任妇自奔者?不知何物淫昏，遂使千古下谓此村有污贱不谨之神。冤哉!</p><p>　　狐谐</p><p>　　万福字子祥，博兴人，幼业儒，家贫而运蹇，年二十有奇，尚不能掇一芹。乡中浇俗，多报富户役，长厚者至碎破其家。万适报充役，惧而逃，如济南，税居逆旅。夜有奔女，颜色颇丽，万悦而私之，问姓氏。女自言：&ldquo;实狐，然不为君祟。&rdquo;万喜而不疑。女嘱勿与客共，遂日至，与共卧处。凡日用所需，无不仰给于狐。</p><p>　　居无何，二三相识，辄来造访，恒信宿不去。万厌之，而不忍拒，不得已，以实告客。客愿一睹仙容，万白于狐。狐曰：&ldquo;见我何为哉?我亦犹人耳。&rdquo;闻其声，不见其人。客有孙得言者，善谑，固请见，且曰：&ldquo;得听娇音，魂魄飞越。何吝容华，徒使人闻声相思?&rdquo;狐笑曰：&ldquo;贤孙子!欲为高曾母作行乐图耶?&rdquo;众大笑。狐曰：&ldquo;我为狐，请与客言狐典，颇愿闻之否?&rdquo;众唯唯。狐曰：&ldquo;昔某村旅舍，故多狐，辄出祟行客。客知之，相戒不宿其舍，半年，门户萧索。主人大忧，甚讳言狐。忽有一远方客，自言异国人，望门休止。主人大悦，甫邀入门，即有途人阴告曰：&lsquo;是家有狐。&rsquo;客惧，白主人，欲他徙。主人力白其妄，客乃止。入室方卧，见群鼠出于床下。客大骇，骤奔，急呼：&lsquo;有狐!&rsquo;主人惊问。客怒曰：&lsquo;狐巢于此，何诳我言无?&rsquo;主人又问：&lsquo;所见何状?&rsquo;客曰：&lsquo;我今所见，细细幺麽，不是狐儿，必当是狐孙子?&rsquo;&rdquo;言罢，座客粲然。孙曰，&ldquo;既不赐见，我辈留勿去，阻尔阳台。&rdquo;狐笑曰：&ldquo;寄宿无妨。倘有小迕犯，幸勿介怀。&rdquo;客恐其恶作剧，乃共散去，然数日必一来，索狐笑骂。狐谐甚，每一语，即颠倒宾客，滑稽者不能屈也。群戏呼为&ldquo;狐娘子&rdquo;。</p><p>　　一日。置酒高会，万居主人位，孙与二客分左右坐，上设一榻待狐。狐辞不善酒。咸请坐谈，许之。酒数行，众掷骰为瓜蔓之令。客值瓜色，会当饮，戏以觥移上座曰：&ldquo;狐娘子太清醒，暂借一杯。&rdquo;狐笑曰：&ldquo;我故不饮，愿陈一典，以佐诸公饮。&rdquo;孙掩耳不乐闻。客皆曰：&ldquo;骂人者当罚。&rdquo;狐笑曰：&ldquo;我骂狐何如?&rdquo;众曰：&ldquo;可。&rdquo;于是倾耳共听。狐曰：&ldquo;昔一大臣，出使红毛国，着狐腋冠，见国王。王见而异之，问：&lsquo;何皮毛，温厚乃尔?&rsquo;夫臣以狐对。王曰：&lsquo;此物生平未曾得闻。狐字字画何等?&rsquo;使臣书空而奏曰：&lsquo;右边是一大瓜，左边是一小犬。&rsquo;&rdquo;主客又复哄堂。二客，陈氏兄弟，一名所见，一名所闻。见孙大窘，乃曰：&ldquo;雄狐何在，而纵雌狐流毒若此?&rdquo;狐曰：&ldquo;适一典，谈犹未终，遂为群吠所乱，请终之。国王见使臣乘一骡，甚异之。使臣告曰：&lsquo;此马之所生。&rsquo;又大异之。使臣曰：&lsquo;中国马生骡，骡生驹驹。&rsquo;王细问其状。使臣曰：&lsquo;马生骡，是&ldquo;臣所见&rdquo;，骡生驹驹，是&ldquo;臣所闻&rdquo;。&rsquo;&rdquo;举坐又大笑。众知不敌，乃相约：后有开谑端者，罚作东道主。</p><p>　　顷之，酒酣，孙戏谓万曰：&ldquo;一联请君属之。&rdquo;万曰：&ldquo;何如?&rdquo;孙曰：&ldquo;妓者出门访情人，来时&lsquo;万福&rsquo;，去时&lsquo;万福&rsquo;。&rdquo;众属思未对。狐笑曰：&ldquo;我有之矣。&rdquo;对曰：&ldquo;龙王下诏求直谏，鳖也&lsquo;得言&rsquo;，龟也&lsquo;得言&rsquo;。&rdquo;众绝倒。孙大恚曰：&ldquo;适与尔盟，何复犯戒?&rdquo;狐笑曰：&ldquo;罪诚在我，但非此，不能确对耳。明日设席，以赎吾过。&rdquo;相笑而罢。狐之诙谐。不可殚述。居数月，与万偕归。及博兴界，告万曰：&ldquo;我此处有葭莩亲，往来久梗，不可不一讯。日且暮，与君同寄宿，待旦而行可也。&rdquo;万询其处，指言&ldquo;不远。&rdquo;万疑前此故无村落，姑从之。二里许，果见一庄，生平所未历。狐往叩关，一苍头出应门。入则重门叠阁，宛然世家。俄见主人，有翁与媪，揖万而坐。列筵丰盛，待万以姻娅，遂宿焉。狐早谓曰：&ldquo;我遽偕君归，恐骇闻听。君宜先往，我将继至。&rdquo;万从其言，先至，预白于家人。未几，狐至，与万言笑，人尽闻之，不见其人。逾年，万复事于济，狐又与俱。忽有数人来，狐从与语，备极寒暄。乃语万曰：&ldquo;我本陕中人，与君有夙因，遂从许时。今我兄弟来，将从以归，不能周事。&rdquo;留之不可，竟去。</p><p>　　姊妹易嫁</p><p>　　掖县相国毛公，家素微，其父常为人牧牛。时邑世族张姓，有新阡在东山之阳。或经其侧，闻墓中叱咤声曰：&ldquo;若等速避去，勿久混贵人宅!&rdquo;张闻，亦未深信。既又频得梦警曰：&ldquo;汝家墓地，本是毛公佳城，何得久假此?&rdquo;由是家数不利。客劝徙葬吉，张乃徙焉。</p><p>　　一日，相国父牧，出张家故墓，猝遇雨，匿身废圹中。已而雨益甚，潦水奔穴，崩渹灌注，遂溺以死。相国时尚孩童。母自诣张，丐咫尺地，掩儿父。张问其姓氏，大异之。往视溺死所，俨当置棺处，更骇;乃使就故圹窆焉。且令携若儿来。葬已，母偕儿诣张谢。张一见，辄喜，即留其家，教之读，以齿子弟行。又请以长女妻儿，母谢不敢。张妻卒许之。然其女甚薄毛家，怨惭之意，时形言色。且曰：&ldquo;我死不从牧牛儿!&rdquo;及亲迎，新郎入宴，彩舆在门，女方掩袂向隅而哭。催之妆不妆，劝亦不解。比新郎告行，鼓乐大作，女犹眼零雨而首飞蓬也。父入劝女，不听，怒逼之，哭益厉，父无奈。家人报新郎欲行，父出曰：&ldquo;衣妆未竟，烦郎少待。&rdquo;又奔入视女。往复数番，女终无回意。其父周张欲死，皇急无计。</p><p>　　其次女在侧，因非其姊，苦逼劝之。姊怒曰：&ldquo;小妮子，亦学人喋聒!尔何不从他去?&rdquo;妹曰：&ldquo;阿爷原不曾以妹子属毛郎;若以妹子属毛郎，何烦姊姊劝驾耶?&rdquo;父听其言慷爽，因与伊母窃议，以次女易长。母即向次女曰：&ldquo;迕逆婢不遵父母命，今欲以儿代姊，儿肯行否?&rdquo;女慨然曰：&ldquo;父母之命，即乞丐不敢辞;何以见毛家郎便终身饿莩死乎?&rdquo;父母大喜，即以姊妆妆女，登车径去。入门，夫妇雅敦好逑。第女素病赤鬜，毛郎稍介意。及知易嫁之说，益以知己德女。</p><p>　　无何，毛郎补博士弟子，往应乡试。经王舍人庄，店主先一夕梦神曰：&ldquo;旦夕有毛解元来，后且脱汝于厄，可善待之。&rdquo;以故晨起，专伺察东来客。及得公，甚喜。供具甚丰，且不索直。公问故，特以梦兆告。公颇自负;私计女发鬑鬑，虑为显者笑，富贵后当易之。及试，竟落第，偃蹇丧志，赧见主人，不敢复由王舍，迂道归家。</p><p>　　逾三年，再赴试，店主人延候如前。公曰：&ldquo;尔言不验，殊惭祗奉。&rdquo;主人曰：&ldquo;秀才以阴欲易妻，故被冥司黜落，岂吾梦不足践耶?&rdquo;公愕然，问故。主人曰：&ldquo;别后复梦神告，故知之。&rdquo;公闻而惕然悔惧，木立若偶。主人又曰：&ldquo;秀才宜自爱，终当作解首。&rdquo;入试，果举贤书第一。夫人发亦寻长，云鬟委绿，倍增妩媚。</p><p>　　其姊适里中富儿，意气自高。夫荡惰，家渐陵替，贫无烟火。闻妹为孝廉妇，弥增愧怍。姊妹辄避路而行。未几，良人又卒，家落。毛公又擢进士。女闻，刻骨自恨，遂忿然废身为尼。</p><p>　　及公以宰相归，强遣女行者诣府谒问，冀有所贻。比至，夫人馈以绮縠罗绢若干匹，以金纳其中。行者携归见师。师失所望，恚曰：&ldquo;与我金钱，尚可作薪米费;此物我何所须!&rdquo;遽令送回。公与夫人疑之，启视，则金具在，方悟见却之意。笑曰：&ldquo;汝师百金尚不能任，焉有福泽从我老尚书也。&rdquo;遂以五十金付尼去，且嘱曰：&ldquo;将去作尔师用度。但恐福薄人难承受耳。&rdquo;行者归，告其师。师哑然自叹，私念生平所为，率自颠倒，美恶避就，繄岂由人耶?</p><p>　　后王舍店主人以人命逮系囹圄，公乃为力解释罪。</p><p>　　异史氏曰：&ldquo;张家故墓，毛氏佳城，斯已奇矣。余闻时人有&lsquo;大姨夫作小姨夫，前解元为后解元&rsquo;之戏，此岂慧黠者所能较计耶?呜呼!彼苍者天久已梦梦，何至毛公，其应如响耶!&rdquo;</p><p>　　续黄粱</p><p>　　福建曾孝廉，捷南宫时，与二三同年，遨游郭外。闻毗卢禅院，寓一星者，往诣问卜。入揖而坐。星者见其意气扬扬，稍佞谀之。曾摇箑微笑，便问：&ldquo;有蟒玉分否?&rdquo;星者曰：&ldquo;二十年太平宰相。&rdquo;曾大悦，气益高。</p><p>　　值小雨，乃与游侣避雨僧舍。舍中一老僧，深目高鼻，坐蒲团上，淹蹇不为礼。众一举手，登榻自话，群以宰相相贺。曾心气殊高，指同游曰：&ldquo;某为宰相时，推张年丈作南抚，家中表为参、游，我家老苍头亦得小千把，余愿足矣。&rdquo;一座大笑。</p><p>　　俄闻门外雨益倾注，曾倦伏榻间。忽见有二中使，赍天子手诏，召曾太师决国计。曾得意荣宠，亦乌知其非有也，疾趋入朝。天子前席，温语良久，命三品以下，听其黜陟，不必奏闻。即赐蟒服一袭，玉带一围，名马二匹。曾被服稽拜以出。入家，则非旧所居第，绘栋雕榱，穷极壮丽，自亦不解，何以遽至于此。然拈须微呼，则应诺雷动。俄而公卿赠海物，伛偻足恭者，叠出其门。六卿来，倒屣而迎;侍郎辈，揖与语;下此者，颔之而已。晋抚馈女乐十人，皆是好女子，其尤者为袅袅，为仙仙，二人尤蒙宠顾。科头休沐，日事声歌。一日，念微时尝得邑绅王子良周济，我今置身青云，渠尚磋跎仕路，何不一引手?早旦一疏，荐为谏议，即奉谕旨，立行擢用。又念郭太仆曾睚眦我，即传吕给谏及侍御陈昌等，授以意旨;越日，弹章交至，奉旨削职以去。恩怨了了，颇快心意。偶出郊衢，醉人适触卤簿，即遣人缚付京尹，立毙杖下。接第连阡者，皆畏势献沃产，自此，富可埒国。无何而袅袅、仙仙，以次殂谢，朝夕遐想，忽忆曩年见东家女绝美，每思购充媵御，辄以绵薄违宿愿，今日幸可适志。乃使干仆数辈，强纳资于其家。俄顷，藤舆舁至，则较之昔望见时，尤艳绝也。自顾生平，于愿斯足。</p><p>　　又逾年，朝士窃窃，似有腹非之者，然揣其意，各恐为立仗马，曾亦高情盛气，不以置怀。有龙图学士包拯上疏，其略曰：&ldquo;窃以曾某，原一饮赌无赖，市井小人。一言之合，荣膺圣眷，父紫儿朱，恩宠为极。不思捐躯摩顶，以报万一，反恣胸臆，擅作威福。可死之罪，擢发难数!朝廷名器，居为奇货，量缺肥瘠，为价重轻。因而公卿将士，尽奔走于门下，估计夤缘，俨如负贩，仰息望尘，不可算数。或有杰士贤臣，不肯阿附，轻则置之闲散。重则褫以编氓。甚且一臂不袒，辄迕鹿马之奸;片语方干，远窜豺狼之地。朝士为之寒心，朝廷因而孤立。又且平民膏腴，任肆蚕食;良家女子，强委禽妆。沴气冤氛，暗无天日!奴仆一到，则守、令承颜;书函一投，则司、院枉法。或有厮养之儿，瓜葛之亲，出则乘传，风行雷动。地方之供给稍迟，马上之鞭挞立至。荼毒人民，奴隶官府，扈从所临，野无青草。而某方炎炎赫赫，怙宠无悔。召对方承于阙下，萋菲辄进于君前;委蛇才退于自公，声歌已起于后苑。声色狗马，昼夜荒淫;国计民生，罔存念虑。世上宁有此宰相乎!内外骇讹，人情汹汹。若不急加斧锧之诛，势必酿成操、莽之祸。臣拯夙夜抵惧，不敢宁处，冒死列款，仰达宸听。伏祈断奸佞之头，籍贪冒之产，上回天怒，下快舆情。如果臣言虚谬，刀锯鼎镬，即加臣身&rdquo;云云。疏上，曾闻之，气魄悚骇，如饮冰水。幸而皇上优容，留中不发。又继而科、道、九卿，交章劾奏，即昔之拜门墙、称假父者，亦反颜相向。奉旨籍家，充云南军。子任平阳太守，已差员前往提问。</p><p>　　曾方闻旨惊怛，旋有武士数十人，带剑操戈，直抵内寝，褫其衣冠，与妻并系。俄见数夫运资于庭，金银钱钞以数百万，珠翠瑙玉数百斛，幄幕帘榻之属，又数千事，以至儿襁女舄，遗坠庭阶。曾一一视之。酸心刺目。又俄而一人掠美妾出，披发娇啼，玉容无主。悲火烧心，含愤不敢言。俄楼阁仓库，并已封志，立叱曾出。监者牵罗曳而出，夫妻吞声就道，求一下驷劣车，少作代步，亦不可得。十里外，妻足弱，欲倾跌，曾时以一手相攀引。又十余里，己亦困惫。欻见高山，直插云汉，自忧不能登越，时挽妻相对泣。而监者狞目来窥，不容稍停驻。又顾斜日已坠，无可投止，不得已，参差蹩躠而行。比至山腰，妻力已尽。泣坐路隅。曾亦憩止，任监者叱骂。</p><p>　　忽闻百声齐噪，有群盗各操利刃，跳梁而前。监者大骇，逸去。曾长跪告曰：&ldquo;孤身远谪，囊中无长物。&rdquo;哀求宥免。群盗裂眦宣言：&ldquo;我辈皆被害冤民，只乞得佞贼头，他无索取。&rdquo;曾怒叱曰：&ldquo;我虽待罪，乃朝廷命官，贼子何敢尔!&rdquo;贼亦怒，以巨斧挥曾项，觉头堕地作声。魂方骇疑，即有二鬼来，反接其手，驱之行。行逾数刻，入一都会。顷之，睹宫殿，殿上一丑形王者，凭几决罪福。曾前匍伏请命，王者阅卷，才数行，即震怒曰：&ldquo;此欺君误国之罪，宜置油鼎!&rdquo;万鬼群和，声如雷霆。即有巨鬼捽至墀下，见鼎高七尺已来，四围炽炭，鼎足尽赤。曾觳觫哀啼，窜迹无路。鬼以左手抓发，右手握踝，抛置鼎中。觉块然一身，随油波而上下，皮肉焦灼，痛彻于心，沸油入口，煎烹肺腑。念欲速死，而万计不能得死。约食时，鬼方以巨叉取曾，复伏堂下。王又检册籍，怒曰：&ldquo;倚势凌人，合受刀山狱!&rdquo;鬼复捽去。见一山，不甚广阔，而峻削壁立，利刃纵横，乱如密笋。先有数人罥肠刺腹于其上，呼号之声，惨绝心目。鬼促曾上，曾大哭退缩。鬼以毒锥刺脑，曾负痛乞怜。鬼怒，捉曾起，望空力掷。觉身在云霄之上，晕然一落，刃交于胸，痛苦不可言状，又移时，身驱重赘，刀孔渐阔，忽焉脱落，四支蠖屈。鬼又逐以见王。王命会计生平卖爵鬻名，枉法霸产，所得金钱几何。</p><p>　　即有鬡须人持筹握算，曰：&ldquo;二百二十一万。&rdquo;王曰：&ldquo;彼既积来，还令饮去!&rdquo;少间，取金钱堆阶上，如丘陵，渐入铁釜，熔以烈火。鬼使数辈，更相以杓灌其口，流颐则皮肤臭裂，入喉则脏腑腾沸。生时患此物之少，是时患此物之多也。半日方尽。</p><p>　　王者令押去甘州为女。行数步，见架上铁梁，围可数尺，绾一火轮，其大不知几百由旬，焰生五采，光耿云霄。鬼挞使登轮。方合眼跃登，则轮随足转，似觉倾坠，遍体生凉。开目自顾，身已婴儿，而又女也。视其父母，则悬鹑败絮;土室之中，瓢杖犹存。心知为乞人子，日随乞儿托钵，腹辘辘不得一饱。着败衣，风常刺骨。十四岁，鬻与顾秀才备媵妾，衣食粗足自给。而冢室悍甚，日以鞭箠从事，辄用赤铁烙胸乳。幸良人颇怜爱，稍自宽慰。东邻恶少年，忽逾墙来逼与私，乃自念前身恶孽，已被鬼责，今那得复尔。于是大声疾呼，良人与嫡妇尽起，少年始窜去。</p><p>　　一日，秀才宿诸其室，枕上喋喋，方自诉冤苦;忽震厉一声，室门大辟，有两贼持刀入，竟决秀才首，囊括衣物。团伏被底，不敢作声。既而贼去，乃喊奔嫡室。嫡大惊，相与泣验。遂疑妾以奸夫杀良人，状白刺史。刺史严鞫，竟以酷刑诬服，律拟凌迟处死，絷赴刑所。胸中冤气扼塞，距踊声屈，觉九幽十八狱，无此黑黯也。正悲号间，闻游者呼曰：&ldquo;兄魇耶?&rdquo;豁然而寤，见老僧犹跏趺座上。同侣竞相谓曰：&ldquo;日暮腹枵，何久酣睡?&rdquo;曾乃惨淡而起。僧微笑曰：&ldquo;宰相之占验否?&rdquo;曾益惊异，拜而请教。僧曰：&ldquo;修德行仁，火坑中有青莲也。山僧何知焉。&rdquo;曾胜气而来，不觉丧气而返。台阁之想，由此淡焉。后入山，不知所终。</p><p>　　异史氏曰：&ldquo;梦固为妄，想亦非真。彼以虚作，神以幻报。黄粱将熟，此梦在所必有，当以附之邯郸之后。&rdquo;</p><p>　　辛十四娘</p><p>　　广平冯生，少轻脱，纵酒。昧爽偶行，遇一少女，着红帔，容色娟好。从小奚奴，蹑露奔波，履袜沾濡。心窃好之。薄暮醉归，道侧故有兰若，久芜废，有女子自内出，则向丽人也，忽见生来，即转身入。阴思：丽者何得在禅院中?絷驴于门，往觇其异。入则断垣零落，阶上细草如毯。彷徨间，一斑白叟出，衣帽整洁，问：&ldquo;客何来?&rdquo;生曰：&ldquo;偶过古刹，欲一瞻仰。&rdquo;因问：&ldquo;翁何至此?&rdquo;叟曰：&ldquo;老夫流寓无所，暂借此安顿细小。既承宠降，山茶可以当酒。&rdquo;乃肃宾入。见殿后一院，石路光明，无复榛莽。入其室，则帘幌床幕，香雾喷人。坐展姓字，云：&ldquo;蒙叟姓辛。&rdquo;生乘醉遽问曰：&ldquo;闻有女公子，未遭良匹，窃不自揣，愿以镜台自献。&rdquo;辛笑曰：&ldquo;容谋之荆人。&rdquo;生即索笔为诗曰：&ldquo;千金觅玉杵，殷勤手自将。云英如有意，亲为捣玄霜。&rdquo;主人笑付左右。少间，有婢与辛耳语。辛起慰客耐坐，牵幕入，隐约数语，即趋出。生意必有佳报，而辛乃坐与嗢噱，不复有他言。生不能忍，曰：&ldquo;未审意旨，幸释疑抱。&rdquo;辛曰：&ldquo;君卓荦士，倾风已久，但有私衷，所不敢言耳。&rdquo;生固请，辛曰：&ldquo;弱息十九人，嫁者十有二。醮命任之荆人，老夫不与焉。&rdquo;生曰：&ldquo;小生只要得今朝领小奚奴带露行者。&rdquo;辛不应，相对默然。闻房内嘤嘤腻语，生乘醉搴帘曰：&ldquo;伉俪既不可得，当一见颜色，以消吾憾。&rdquo;内闻钩动，群立愕顾。果有红衣人，振袖倾鬟，亭亭拈带。望见生入，遍室张皇。辛怒，命数人捽生出。酒愈涌上，倒榛芜中，瓦石乱落如雨，幸不着体。</p><p>　　卧移时，听驴子犹龁草路侧，乃起跨驴，踉跄而行。夜色迷闷，误入涧谷，狼奔鸱叫，竖毛寒心。踟蹰四顾，并不知其何所。遥望苍林中，灯火明灭，疑必村落，竟驰投之。仰见高闳，以策挝门，内问曰：&ldquo;何人半夜来此?&rdquo;生以失路告，内曰：&ldquo;待达主人。&rdquo;生累足鹄俟。忽闻振管辟扉，一健仆出，代客捉驴。生入，见室甚华好，堂上张灯火。少坐，有妇人出，问客姓氏，生以告。逾刻，青衣数人，扶一老妪出，曰：&ldquo;郡君至。&rdquo;生起立，肃身欲拜。妪止之坐，谓生曰：&ldquo;尔非冯云子之孙耶?&rdquo;曰：&ldquo;然。&rdquo;妪曰：&ldquo;子当是我弥甥。老身钟漏并歇，残年向尽，骨肉之间，殊多乖阔。&rdquo;生曰：&ldquo;儿少失怙，与我祖父处者，十不识一焉。素未拜省，乞便指示。&rdquo;妪曰：&ldquo;子自知之。&rdquo;生不敢复问，坐对悬想。</p><p>　　妪曰：&ldquo;甥深夜何得来此?&rdquo;生以胆力自矜诩，遂历陈所遇。妪笑曰：&ldquo;此大好事。况甥名士，殊不玷于姻娅，野狐精何得强自高?甥勿虑，我能为若致之。&rdquo;生谢唯唯。妪顾左右曰：&ldquo;我不知辛家女儿，遂如此端好。&rdquo;青衣人</p><p>　　问曰：&ldquo;渠有十九女，都翩翩有风格，不知官人所聘行几?&rdquo;生曰：&ldquo;年约十五余矣。&rdquo;青衣曰：&ldquo;此是十四娘。三月间，曾从阿母寿郡君，何忘却?&rdquo;妪笑曰：&ldquo;是非刻莲瓣为高履，实以香屑，蒙纱而步者乎?&rdquo;青衣曰：&ldquo;是也。&rdquo;妪曰：&ldquo;此婢大会作意，弄媚巧。然果窈窕，阿甥赏鉴不谬。&rdquo;即谓青衣曰：&ldquo;可遣小狸奴唤之来。&rdquo;青衣应诺去。</p><p>　　移时，入白：&ldquo;呼得辛家十四娘至矣。&rdquo;旋见红衣女子，望妪俯拜。妪曰：&ldquo;后为我家甥妇，勿得修婢子礼。&rdquo;女子起，娉娉而立，红袖低垂。妪理其鬓发，捻其耳环，曰：&ldquo;十四娘近在闺中作么生?&rdquo;女低应曰：&ldquo;闲来只挑绣。&rdquo;回首见生，羞缩不安。妪曰：&ldquo;此吾甥也。盛意与儿作姻好，何便教迷途，终夜窜溪谷?&rdquo;女俯首无语。妪曰：&ldquo;我唤汝非他，欲为吾甥作伐耳。&rdquo;女默默而已。妪命扫榻展裀褥，即为合卺。女腆然曰：&ldquo;还以告之父母。&rdquo;妪曰：&ldquo;我为汝作冰，有何舛谬?&rdquo;女曰：&ldquo;郡君之命，父母当不敢违，然如此草草，婢子即死，不敢奉命!&rdquo;妪笑曰：&ldquo;小女子志不可夺，真吾甥妇也!&rdquo;乃拔女头上金花一朵，付生收之。命归家检历，以良辰为定。乃使青衣送女去。听远鸡已唱，遣人持驴送生出。数步外，欻一回顾，则村舍已失，但见松楸浓黑，蓬颗蔽冢而已。定想移时，乃悟其处为薛尚书墓。</p><p>　　薛乃生故祖母弟，故相呼以甥。心知遇鬼，然亦不知十四娘何人。咨嗟而归，漫检历以待之，而心恐鬼约难恃。再往兰若，则殿宇荒凉，问之居人，则寺中往往见狐狸云。阴念：若得丽人，狐亦自佳。至日，除舍扫途，更仆眺望，夜半犹寂，生已无望。顷之，门外哗然，躧屣出窥，则绣幰已驻于庭，双鬟扶女坐青庐中。妆奁亦无长物，惟两长鬛奴扛一扑满，大如瓮，息肩置堂隅。生喜得佳丽偶，并不疑其异类。问女曰：&ldquo;一死鬼，卿家何帖服之甚?&rdquo;女曰：&ldquo;薛尚书，今作五都巡环使，数百里鬼狐皆备扈从，故归墓时常少。&rdquo;生不忘蹇修，翼日，往祭其墓。归见二青衣，持贝锦为贺，竟委几上而去。生以告女，女曰：&ldquo;此郡君物也。&rdquo;</p><p>　　邑有楚银台之公子，少与生共笔砚，颇相狎。闻生得狐妇，馈遗为餪，即登堂称觞。越数日，又折简来招饮。女闻，谓生曰：&ldquo;曩公子来，我穴壁窥之，其人猿睛鹰准，不可与久居也。宜勿往。&rdquo;生诺之。翼日，公子造门，问负约之罪，且献新什。生评涉嘲笑，公子大惭，不欢而散。生归笑述于房，女惨然曰：&ldquo;公子豺狼，不可狎也!子不听吾言，将及于难!&rdquo;生笑谢之。后与公子辄相谀噱，前隙渐释。会提学试，公子第一，生第二。公子沾沾自喜，走伻来邀生饮，生辞;频招乃往。至则知为公子初度，客从满堂，列筵甚盛。公子出试卷示生，亲友叠肩叹赏。酒数行，乐奏于堂，鼓吹伧伫，宾主甚乐。公子忽谓生曰：&ldquo;谚云&lsquo;场中莫论文。&rsquo;此言今知其谬。小生所以忝出君上者，以起处数语，略高一筹耳。&rdquo;公子言已，一座尽赞。生醉不能忍，</p><p>　　大笑曰：&ldquo;君到于今，尚以为文章至是耶!&rdquo;生言已，一座失色。公子惭忿气结。客渐去，生亦遁。醒而悔之，因以告女。女不乐曰：&ldquo;君诚乡曲之儇子也!轻薄之态施之君子</p><p>　　，则丧吾德;施之小人，则杀吾身。君祸不远矣!我不忍见君流落，请从此辞。&rdquo;生惧而涕，且告之悔。女曰：&ldquo;如欲我留，与君约：从今闭户绝交游，勿浪饮。&rdquo;生谨受教。十四娘为人勤俭洒脱，日以纴织为事。时自归宁，未尝逾夜。又时出金帛作生计，日有赢余，辄投扑满。日杜门户，有造访者辄嘱苍头谢去。</p><p>　　一日，楚公子驰函来，女焚爇不以闻。翼日，出吊于城，遇公子于丧者之家，捉臂苦约，生辞以故。公子使圉人挽辔，拥捽以行。至家，立命洗腆。继辞夙退。公子要遮无已，出家姬弹筝为乐。生素不羁，向闭置庭中，颇觉闷损，忽逢剧饮，兴顿豪，无复萦念。因而醉酣，颓卧席间。公子妻阮氏，最悍妒，婢妾不敢施脂泽。日前，婢入斋中，为阮掩执，以杖击首，脑裂立毙。公子以生嘲慢故，衔生，日思所报，遂谋醉以酒而诬之。乘生醉寐，扛尸床间，合扉径去。生五更酲解，始觉身卧几上，起寻枕榻，则有物腻然，绁绊步履。摸之，人也。意主人遣僮伴睡。又蹴之不动，举之而僵，大骇，出门怪呼。厮役尽起，爇之，见尸，执生怒闹。公子出验之，诬生逼奸杀婢，执送广平。隔日，十四娘始知，潸泣曰：&ldquo;早知今日矣!&rdquo;因按日以金钱遗生。生见府尹，无理可伸，朝夕搒掠，皮肉尽脱。女自诣问，生见之，悲气塞心，不能言说。女知陷阱已深，劝令诬服，以免刑宪。生泣听命。</p><p>　　女还往之间，人咫尺不相窥。归家咨惋，遽遣婢子去。独居数日，又托媒媪购良家女，名禄儿，年及笄，容华颇丽，与同寝食，抚爱异于群小。生认误杀拟绞。苍头得信归，恸述不成声。女闻，坦然若不介意。既而秋决有日，女始皇皇躁动，昼去夕来，无停履。每于寂所，于邑悲哀，至损眠食。一日，日晡，狐婢忽来。女顿起，相引屏语。出则笑色满容，料理门户如平时。翼日，苍头至狱，生寄语娘子一往永诀。苍头复命，女漫应之，亦不怆恻，殊落落置之;家人窃议其忍。忽道路沸传：楚银台革职，平阳观察奉特旨治冯生案。苍头闻之，喜告主母。女亦喜，即遣入府探视，则生已出狱，相见悲喜。俄捕公子至，一鞫，尽得其情。生立释宁家。归见女，泫然流涕，女亦相对怆楚，悲已而喜，然终不知何以得达上听。女笑指婢曰：&ldquo;此君之功臣也。&rdquo;生愕问故。</p><p>　　先是，女遣婢赴燕都，欲达宫闱，为生陈冤抑。婢至，则宫中有神守护，徘徊御沟间，数月不得入。婢惧误事，方欲归谋，忽闻今上将幸大同，婢乃预往，伪作流妓。上至勾栏，极蒙宠眷。疑婢不似风尘人，婢乃垂泣。上问：&ldquo;有何冤苦?&rdquo;婢对曰：&ldquo;妾原籍直隶广平，生员冯某之女。父以冤狱将死，遂鬻妾句栏中。&rdquo;上惨然，赐金百两。临行，细问颠末，以纸笔记姓名;且言欲与共富贵。婢言：&ldquo;但得父子团聚，不愿华膴也。&rdquo;上颔之，乃去。婢以此情告生。生急起拜，泪眦双荧。居无几何，女忽谓生曰：&ldquo;妾不为情缘，何处得烦恼?君被逮时，妾奔走戚眷间，并无一人代一谋者。尔时酸衷，诚不可以告诉。今视尘俗益厌苦。我已为君蓄良偶，可从此别。&rdquo;生闻，泣伏不起，女乃止。夜遣禄儿侍生寝，生拒不纳。朝视十四娘，容光顿减;又月余，渐以衰老;半载，黯黑如村妪：生敬之，终不替。女忽复言别，且曰：&ldquo;君自有佳侣，安用此鸠盘为?&rdquo;生哀泣如前日。又逾月，女暴疾，绝饮食，羸卧闺闼。生侍汤药，如奉父母。巫医无灵，竟以溘逝。生悲怛欲绝。即以婢赐金，为营斋葬。数日，婢亦去，遂以禄儿为室。逾年，生一子。然比岁不登，家益落。夫妻无计，对影长愁。忽忆堂陬扑满，常见十四娘投钱于中，不知尚在否。近临之，则豉具盐盎，罗列殆满。头头置去，箸探其中，坚不可入。扑而碎之，金钱溢出。由此顿大充裕。</p><p>　　后苍头至太华、遇十四娘，乘青骡，婢子跨蹇以从，问：&ldquo;冯郎安否?&rdquo;且言：&ldquo;致意主人，我已名列仙籍矣。&rdquo;言讫，不见。</p><p>　　异史氏曰：&ldquo;轻薄之词，多出于士类，此君子所悼惜也。余尝冒不韪之名，言冤则已迂，然未尝不刻苦自励，以勉附于君子之林，而祸福之说不与焉。若冯生者，一言之微，几至杀身，敬非室有仙人，亦何能解脱囹圄，以再生于当世耶?可惧哉!&rdquo;</p><p>　　双灯</p><p>　　魏运旺，益都盆泉人，故世族大家也。后式微，不能供读。年二十余，废学，就岳业酤。一夕，独卧酒楼上，忽闻楼下踏蹴声，惊起悚听。声渐近，循梯而上，步步繁响。无何，双婢挑灯，已至榻下。后一年少书生，导一女郎，近榻微笑。魏大愕怪。转知为狐，毛发森竖，俯首不敢睨。书生笑曰：&ldquo;君勿见猜。舍妹与有前因，便合奉事。&rdquo;魏视书生，锦貂炫目，自惭形秽，不知所对。书生率婢，遗灯竟去。魏细视女郎，楚楚若仙，心甚悦之。然惭怍不能作游语。女顾笑曰：&ldquo;君非抱本头者，何作措大气?&rdquo;遽近枕席，暖手于怀。魏始为之破颜，捋裤相嘲，遂与狎昵。晓钟未发，双鬟即来引去。复订夜约。至晚，女果至，笑曰：&ldquo;痴郎何福，不费一钱，得如此佳妇，夜夜自投到也。&rdquo;魏喜无人，置酒与饮，赌藏枚，女子十有九赢。乃笑曰：&ldquo;不知妾握枚子，君自猜之，中则胜，否则负。若使妾猜，君当无赢时。&rdquo;遂如其言，通夕为乐。既而将寝，曰：&ldquo;昨宵衾褥涩冷，令人不可耐。&rdquo;遂唤婢袱被来，展布榻间，绮縠香软。顷之，缓带交偎，口脂浓射，真不数汉家温柔乡也。自此，遂以为常。</p><p>　　后半年，魏归家，适月夜与妻话窗间，忽见女郎华妆坐墙头，以手相招。魏近就之，女援之，逾垣而出，把手而告曰：&ldquo;今与君别矣。请送我数武，以表半载绸缪之意。&rdquo;魏惊叩其故，女曰：&ldquo;姻缘自有定数，何待说也。&rdquo;语次，至村外，前婢挑双灯以待，竟赴南山，登高处，乃辞魏言别。留之不得，遂去。魏伫立彷徨，遥见双灯明灭，渐远不可睹，怏怏而反。是夜山头灯火，村人悉望见之。</p><p>　　胡相公</p><p>　　莱芜张虚一者，学使张道一之仲兄也，性豪放自纵。闻邑中某宅，为狐狸所居，敬怀刺往谒，冀一见之。投刺隙中，移时扉自辟，仆大愕，却走，张肃衣敬入，见堂中几榻宛然，而阒寂无人，揖而祝曰：&ldquo;小生斋宿而来，仙人既不以门外见斥，何不竟赐光霁?&rdquo;忽闻空中有人言曰：&ldquo;劳君枉驾，可谓跫然足音矣。请坐赐教。&rdquo;即见两坐自移相向。甫坐，即有镂漆朱盘贮双茗盏，悬目前。各取对饮，吸呖有声，而终不见其人。茶已，继之以酒。细审官阀，曰：&ldquo;弟姓胡，行四，曰相公，从人所呼也。&rdquo;于是酬酢议论，意气颇洽。鳖羞鹿脯，杂以芗蓼。进酒行炙者，似小辈甚夥。酒后思茶，意才动，香茗已置几上。凡有所思，应念即至。张大悦，尽醉而归。自是三数日必一往，胡亦时至张家，俱如主客往来礼。</p><p>　　一日，张问胡曰：&ldquo;南城中巫媪，日托狐神渔利。不知其家狐，君识之否?&rdquo;曰：&ldquo;妄耳，实无狐。&rdquo;少间，张起溲溺，闻小语曰：&ldquo;适所言南城狐巫，未知何如人。小人欲从先生往观之，烦一言请于主人。&rdquo;张知为小狐，乃应曰：&ldquo;诺。&rdquo;即席请于狐曰：&ldquo;我欲得足下服役者一二辈，往探狐巫，敬请君命。&rdquo;狐固言不必，张言之再三，乃许之。既而张出，马自至，如有控者。既骑而行，狐相语于途，曰：&ldquo;今后先生于道途间，觉有细沙散落衣襟上，便是吾辈从也。&rdquo;语次入城，至巫家。巫见张生，笑逆曰：&ldquo;贵人何忽降临?&rdquo;张曰：&ldquo;闻尔家狐子大灵应，果否?&rdquo;巫正容曰：&ldquo;若个蹀躞语，不宜贵人出得!何便言狐子?恐吾家花姊不欢!&rdquo;言未已，空中发半砖来中巫臂，踉蹡欲跌。惊谓张曰：&ldquo;官人何得抛击老身也?&rdquo;张笑曰：&ldquo;婆子盲也!几曾见自己额颅破，冤诬袖手者?&rdquo;巫错愕不知所出。正回惑间，又一石子落，中巫，颠蹶，秽泥乱坠，涂巫面如鬼。惟哀号乞命。张请恕之，乃止。巫急起奔，遁房中，阖户不敢出。张呼与语曰：&ldquo;尔狐如我狐否?&rdquo;巫惟谢过。张招之，且仰首望空中，戒勿伤巫，巫始惕惕而出。张笑谕之，乃还。</p><p>　　自此独行于途，觉尘沙淅淅然，则呼狐语，辄应不讹。虎狼暴客，恃以无恐。如是年余，愈与莫逆。尝问其甲子，殊不自记忆，但言：&ldquo;见黄巢反，犹如昨日。&rdquo;一夕共话，忽墙头苏然作响，其声甚厉。张异之，胡曰：&ldquo;此必家兄。&rdquo;张云：&ldquo;何不邀来共坐?&rdquo;曰：&ldquo;伊道业颇浅，只好攫得两头鸡啖，便了足耳。&rdquo;张谓狐曰：&ldquo;交情之好，如吾两人，可云无憾;终未一见颜色，大是恨事。&rdquo;胡曰：&ldquo;但得交好足矣，见面何为?&rdquo;一日置酒邀张，且告别。问：&ldquo;将何往?&rdquo;曰：&ldquo;弟陕中产，将归去矣。君每以对面不觌为憾，今请一识数载之交，他日可相认耳。&rdquo;张四顾都无所见。胡曰：&ldquo;君试开寝室门，则弟在焉。&rdquo;张即推扉一觑，则内有美少年，相视而笑。衣裳楚楚，眉目如画，转瞬之间，不复睹矣。张反身而行，即有履声藉藉随其后，曰：&ldquo;今日释君憾矣。&rdquo;张依恋不忍别。狐曰：&ldquo;离合自有数，何容介介。&rdquo;乃以巨觥劝酒。饮至中夜，始以纱烛导张归。明日往探，则空屋冷落而已。</p><p>　　后道一先生为西州学使，张请如晋。因往视弟，愿望颇奢。比归，甚违初意，咨嗟马上，嗒丧若偶。忽一少年骑青驴，蹑其后。张回顾，见裘马甚丽，意亦骚雅，遂与闲话。少年察张不豫，诘之。张告以故。少年亦为慰藉。同行里许，至歧路中，少年拱手而别，且曰：&ldquo;前途有一人，寄君故人一物，乞笑纳之。&rdquo;复欲询之，驰马径去。张莫解所由。又二三里许，见一苍头，持小簏子，献于马前，曰：&ldquo;胡四相公敬致先生。&rdquo;张豁然顿悟。启视，则白镪满中。及顾苍头，不知所往。</p><p>　　秀才驱怪</p><p>　　长山徐远公，故明诸生，鼎革后，弃儒访道，稍稍学敕勒之术，远近多耳其名。某邑一巨公，具币，致诚款书，招之以骑。徐问：&ldquo;召某何意?&rdquo;仆曰：&ldquo;不知。但嘱小人务屈降临。&rdquo;徐乃行。至则中亭宴馔，礼遇甚恭，然终不道其相迎之旨。徐问曰：&ldquo;实欲何为?幸祛疑抱。&rdquo;主人辄言：&ldquo;无事。&rdquo;但劝杯酒。谈话间，不觉向暮，邀徐饮园中。园颇佳胜，而竹树蒙翳，景物阴森，杂花丛丛，半没草莱。抵一阁，覆板之上，悬蛛错缀，似久无人住者。酒数行，天色曛暗，命烛复饮。徐辞不胜酒，主人即罢酒呼茶。诸仆仓皇撤肴器，尽纳阁之左室几上。茶啜未半，主人托故竟去。仆人持烛引宿左室，烛置案上，遽返身去，颇甚草草。徐疑或携袱被来伴，久之，人声杳然，乃自起扃户就寝。</p><p>　　窗外皎月，入室侵床，夜鸟秋虫，一时啾唧，心中怛然，寝不成寐。顷之，板上橐橐，似踏蹴声，甚厉。俄下护梯，俄近寝门。徐骇，毛发猬立，急引被蒙首，而门已豁然顿开。徐展被角微伺之，见一物，兽首人身，毛周遍体，长如马鬐，深黑色;牙粲群蜂，目炯双炬。及几，伏餂器中剩肴，舌一过，数器辄净如扫。已而趋近榻，嗅徐被。徐骤起，翻被幂怪头，按之狂喊。怪出不意，惊脱，启外户窜去。徐披衣起遁，则园门外扃，不可得出。缘墙而走，跃逾短垣，则主人马厩。厩人惊，徐告以故，即就乞宿。</p><p>　　将旦，主人使伺徐，不见，大骇。已而出自厩中。徐大怒曰：&ldquo;我不惯作驱怪术，君遣我，又秘不一言，我橐中蓄有如意钩，又不送达寝所，是欲死我也!&rdquo;主人谢曰：&ldquo;拟即相告，虑君难之，初亦不知橐有藏钩。幸宥十死!&rdquo;徐终怏怏，索骑归。自是怪绝。后主人宴集园中，辄笑向客曰：&ldquo;我终不忘徐生功也。&rdquo;</p><p>　　异史氏曰：&ldquo;黄狸黑狸，得鼠者雄。此非空言也。假令翻被狂喊之后，隐其骇惧，公然以怪之绝为己能，则人将谓徐生真神人不可及矣。&rdquo;</p><p>　　柳秀才</p><p>　　明季，蝗生青兖间，渐集于沂，沂令忧之。退卧署幕，梦一秀才来谒，峨冠绿衣，状貌修伟，自言御蝗有策。询之，答云：&ldquo;明日西南道上有妇跨硕腹牝驴子，蝗神也。哀之，可免。&rdquo;令异之。治具出邑南。伺良久，果有妇高髻褐帔，独控老苍卫，缓蹇北度。即爇香，捧卮酒，迎拜道左，捉驴不令去。妇问：&ldquo;大夫将何为?&rdquo;令便哀求：&ldquo;区区小治，幸悯脱蝗口。&rdquo;妇曰：&ldquo;可恨柳秀才饶舌，泄我密机!当即以其身受，不损禾稼可耳。&rdquo;乃尽三卮，瞥不复见。</p><p>　　后蝗来，飞蔽天日，竟不落禾田，尽集杨柳，过处柳叶都尽。方悟秀才柳神也。或云：&ldquo;是宰官忧民所感。&rdquo;诚然哉!</p><p>　　王阮亭云：&ldquo;柳秀才有大功德于沂，沂虽百世祀可也。&rdquo;</p><p>　　念秧</p><p>　　异史氏曰：人情鬼蜮，所在皆然;南北冲衢，其害尤烈。如强弓怒马，御人于国门之外者，夫人而知之矣。或有劙囊刺橐，攫货于市，行人回首，财货已空，此非鬼蜮之尤者耶?乃又有萍水相逢，甘言如醴，其来也渐，其入也深。误认倾盖之交，遂罹丧资之祸。随机设阱，情状不一;俗以其言辞浸润，名曰&ldquo;念秧&rdquo;。今北途多有之，遭其害者尤众。</p><p>　　余乡王子巽者，邑诸生。有族先生在都为旗籍太史，将往探讯。治装北上，出济南，行数里，有一人跨黑卫，驰与同行，时以闲语相引，王颇与问答。其人自言：&ldquo;张姓。为栖霞隶，被令公差赴都。&rdquo;称谓捴卑，祗奉殷勤，相从数十里，约以同宿。王在前，则策蹇追及，在后，则祗候道左。仆疑之，因厉色拒去，不使相从。张颇自惭，挥鞭遂去。既暮，休于旅舍，偶步门庭，则见张就外舍饮。方惊疑间，张望见王，垂手拱立，谦若厮仆，稍稍问讯。王亦以泛泛适相值，不为疑，然王仆终夜戒备之。鸡既唱，张来呼与同行，仆咄绝之，乃去。朝暾已上，王始就道。行半日许，前一人跨白卫，约四十许，衣帽整洁，垂首蹇分，盹寐欲堕。或先或后，因循十余里。王怪问：&ldquo;夜何作，迷顿乃尔?&rdquo;其人闻之，猛然欠伸，言：&ldquo;青苑人，许姓，临淄令高檠是我中表。家兄设帐于官署，我往探省，少获馈贻。今夜旅舍，误同念秧者宿，惊惕不敢交睫，遂致白昼迷闷。&rdquo;王故问：&ldquo;念秧何说?&rdquo;许曰：&ldquo;君客时少，未知险诈。今有匪类，以甘言诱行旅，夤缘与同休止，因而乘机骗赚。昨有葭莩亲，以此丧资斧。吾等皆宜警备。&rdquo;王颔之。先是，临淄宰与王有旧，曾入其幕，识其门客，果有许姓，遂不复疑。因道寒温，兼询其兄况。许约暮共主人，王诺之。仆终疑其伪，阴与主谋，迟留不进，相失，遂杳。</p><p>　　翼日卓午，又遇一少年，年可十六七，骑健骡，冠服修整，貌甚都。同行久之，未交一言。日既夕，少年忽曰：&ldquo;前去曲律店不远矣。&rdquo;王微应之。少年因咨嗟欷殹荆绮蛔允ぁＭ趼灾纶担倌晏驹唬&ldquo;仆江南金姓。三年膏火，冀博一第，不图竟落孙山!家兄为部中主政，遂载细小来，冀得排遣。生平不曾跋涉，扑面尘沙，使人薅恼。&rdquo;因取红巾拭面，叹咤不已。听其语，操南音，娇婉若女子。王心好之，稍为慰藉。少年曰：&ldquo;适先驰出，眷口久望不来，何仆辈亦无至者?日已将暮，奈何!&rdquo;迟留瞻望，行甚缓。王遂先驱，相去渐远。晚投旅邸，既入舍，则壁下一床，先有客解装其上。王问主人，即有一人入，携之而出，曰：&ldquo;但请安置，当即移他所。&rdquo;王视之，则许。王止与同舍，许遂止，因与坐谈。少间，又有携装入者，见王、许在舍，返身遽出，曰：&ldquo;已有客在。&rdquo;王审视，则途中少年也。王未言，许急起曳留之，少年遂坐。许乃展问邦族，少年又以途中言为许告。俄顷，解囊出资，堆累颇重，秤两余，付主人，嘱治肴酒，以供夜话。二人争劝止之，卒不听。</p><p>　　俄而酒炙并陈。筵间，少年论文甚风雅。王问江南闱题，少年悉告之。且自诵其承破，及篇中得意之句。言已，意甚不平，共扼腕之。少年又以家口相失，夜无仆役，患不解牧圉，王因命仆代摄莝豆，少年深感谢。居无何，忽蹴然曰：&ldquo;生平蹇滞，出门亦无好况。昨夜逆旅与恶人居，掷骰叫呼，聒耳沸心，使人不眠。&rdquo;南音呼骰为兜，许不解，固问之，少年手摹其状。许乃笑，于囊中出色一枚，曰：&ldquo;是此物否?&rdquo;少年诺。许乃以色为令，相欢饮。酒既阑，许请共掷，赢一东道主，王辞不解。许乃与少年相对呼卢，又阴嘱王曰：&ldquo;君勿漏言。蛮公子颇充裕，年又雏，未必深解五木诀。我赢些须，明当奉屈耳。&rdquo;二人乃入隔舍。旋闻轰赌甚闹，王潜窥之，见栖霞隶亦在其中。大疑，展衾自卧。又移时，众共拉王赌，王坚辞不解。许愿代辨枭雉，王又不肯;遂强代王掷。少间，就榻报王曰：&ldquo;汝赢几筹矣。&rdquo;王睡梦应之。</p><p>　　忽数人排阖而入，番语啁嗻。首者言佟姓。为旗下逻捉赌者。时赌禁甚严，各大惶恐。佟大声吓王，王以太史旗号相抵。佟怒解，与王叙同籍，笑请复博为戏。众果复赌，佟亦赌。王谓许曰：&ldquo;胜负我不预闻。但愿睡，无相混。&rdquo;许不听，仍往来报之。既散局，各计筹马，王负欠颇多，佟遂搜王装橐取偿。王愤起相争。金捉王臂，阴告曰：&ldquo;彼都匪人，其情叵测。我辈乃文字交，无不相顾。适局中我赢得如干数，可相抵。此当取偿许君者，今请易之。便令许偿佟，君偿我。不过暂掩人耳目，过此仍以相还。终不然，以道义之交，遂实取君偿耶?&rdquo;王故长厚，遂信之。少年出，以相易之谋告佟。乃对众发王装物，估入己橐，佟乃转索许、张而去。</p><p>　　少年遂袱被来，与王连枕，衾褥皆精美。王亦招仆人卧榻上，各默然安枕。久之</p><p>　　，少年故作转侧，以下体暱就仆。仆移身避之，少年又近就之。肤着股际，滑腻如脂。仆心动，试与狎，而少年殷勤甚至，衾息鸣动。王颇闻之，虽其骇怪，终不疑其有他。昧爽，少年即起，促与早行。且云：&ldquo;君蹇疲殆，夜所寄物，前途请相授耳。&rdquo;王尚无言，少年已加装登骑，王不得已，从之。骡行驶，去渐远，王料其前途相待，初不为意。因以夜间所闻问仆，仆以实告。王始惊曰：&ldquo;今被念秧者骗矣!焉有宦室名士，而毛遂于圉仆?&rdquo;又转念其谈词风雅，非念秧所能，急追数十里，踪迹殊杳。始悟张、许、佟皆其一党，一局不行，又易一局，务求其必入也。偿债易装，已伏一图赖之机，设其携装之计不行，亦必执前说篡夺而去。为数十金，委缀数百里，恐仆发其事，而以身交欢之，其术亦苦矣。</p><p>　　后数年，又有吴生之事：</p><p>　　邑有吴生，字安仁，三十丧偶，独宿空斋。有秀才来与谈，遂相知悦。从一小奴，名鬼头，亦与吴僮报儿善。久而知其为狐。吴远游，必与俱，同室之中，人不能睹。吴客都中，将旋里，闻王生遭念秧之祸，因戒僮警备。狐笑曰：&ldquo;勿须，此行无不利。&rdquo;</p><p>　　至涿，一人系马坐烟肆，裘服齐楚。见吴过，亦起，超乘从之。渐与吴语，自言：&ldquo;山东黄姓，提堂户部。将东归，且喜同途不孤寂。&rdquo;于是吴止亦止，每共食，必代吴偿值。吴阳感而阴疑之。私以问狐，狐曰：&ldquo;不妨。&rdquo;吴意释。</p><p>　　及晚同寻寓所，先有美少年坐其中。黄入，与拱手为礼，喜问少年：&ldquo;何时离都?&rdquo;答云：&ldquo;昨日。&rdquo;黄遂拉与共寓，向吴曰：&ldquo;此史郎，我中表弟，亦文士，可佐君子谈骚雅，夜话当不寥落。&rdquo;乃出金资，治具共饮。少年风流蕴藉，遂与吴大相爱悦，饮间，辄目示吴作觞弊，罚黄，强使</p><p>　　(酉爵)，鼓掌作笑。吴益悦之。既而更与黄谋赌博，共牵吴，遂各出橐金为质。狐嘱报儿暗锁板扉，嘱曰：&ldquo;倘闻人喧，但寐无哗。&rdquo;吴诺。吴每掷，小注则输，大注则赢。更余，计得二百金。史、黄错橐垂罄，议质其马。</p><p>　　忽闻挝门声甚厉，吴急起，投色于火，蒙被假卧。久之，闻主人觅钥不得，破扃启关，有数人汹汹入，搜捉博者。史、黄并言无有。一人竟捋吴被，指为赌者，吴叱咄之。数人强检吴装。方不能与之撑拒，忽闻门外舆马呵殿声。吴急出呜呼，众始惧，曳之入，但求无声。吴乃从容苞苴付主人。卤簿既远，众乃出门去。</p><p>　　黄与史共作惊喜状，取次览寝，黄命史与吴同榻。吴以腰橐置枕头，方伸被而睡。无何，史启吴衾，裸体入怀，小语曰：&ldquo;爱兄磊落，愿从交好。&rdquo;吴心知其诈，然计亦良得，遂相偎抱。史极力周奉，不料吴固伟男，大为凿枘，颦呻殆不可任，窃窃哀免。吴固求讫事。手扪之，血流漂杵矣。乃释令归。及明，史惫不能起，托言暴病，请吴、黄先发。吴临别，赠金为药饵之费。途中语狐，乃知夜来卤簿，皆狐所为。黄于途，益谄事吴。暮复同舍，斗室甚隘，仅容一榻，颇暖洁，吴以为狭。黄曰：&ldquo;此卧两人则隘，君自卧则宽，何妨?&rdquo;食已，径去。吴亦喜独宿可接狐友，坐良久，狐不至。倏闻壁上小扉，有指弹之声。吴拔关探视，一少女艳妆遽入，自扃门户，向吴展笑，佳丽如仙。吴喜致研诘，则主人之子妇也。遂与狎，大相爱悦。女忽潸然泣下。吴惊问之，女曰：&ldquo;不敢隐匿，妾实主人遣以饵君者。曩时入室，即被掩执，不知今宵，何久不至?&rdquo;又呜咽曰：&ldquo;妾良家女，情所不甘。今已倾心于君，乞垂拔救!&rdquo;吴闻骇惧，计无所出，但遣速去，女惟俯首泣。</p><p>　　忽闻黄与主人捶阖鼎沸，但闻黄曰：&ldquo;我一路祗奉，谓汝为人，何遂诱我弟室!&rdquo;吴惧，逼女令去。闻壁扉外亦有腾击声。吴仓卒汗流如沈，女亦伏泣。又闻有人劝止主人，主人不听，推门愈急。劝者曰：&ldquo;请问主人，意将何为?如欲杀耶，有我等客数辈，必不坐视凶暴。如两人中有一逃者，抵罪安所辞?如欲质之公庭耶，帷薄不修，适以取辱。且尔宿行旅，明明陷诈，安保女子无异言?&rdquo;主人张目不能语。吴闻，窃感佩，而不知何人。初，肆门将闭，即有秀才共一仆来，就外舍宿。携有香酝，遍酌同舍，劝黄及主人尤殷。两人辞欲起，秀才牵裾，苦不令去。后乘间得遁，操杖奔吴所。秀才闻喧，始入劝解。吴伏窗窥之，则狐友也，心窃喜。又见主人意稍夺，乃大言以恐之。又谓女子：&ldquo;何默不一言?&rdquo;女啼曰：&ldquo;恨不如人，为人驱役贱务!&rdquo;主人闻之，面如死灰。秀才叱骂曰：&ldquo;尔辈禽兽之情，亦已毕露。此客子所共愤者!&rdquo;黄及主人皆释刀杖，长跪而请。吴亦启户出，顿大怒詈，秀才又劝止吴，两始和解。</p><p>　　女子又啼，宁死不归。内奔出妪婢，捽女令入。女子卧地，哭益哀。秀才劝重价货吴生，主人俯首曰：&ldquo;作老娘三十年，今日倒绷孩儿，亦复何说。&rdquo;遂依秀才言。吴固不肯破重资，秀才调停主客间，议定五十金。人财交付后，晨钟已动，乃共促装，载女子以行。女未经鞍马，驰驱颇殆。午间，稍息憩，将行，唤报儿，不知所往。日已夕，尚无踪响，颇怀疑讶，遂以问狐。狐曰：&ldquo;无忧，将自至矣。&rdquo;星月已出，报儿始至。吴诘之，报儿笑曰：&ldquo;公子以五十金肥奸伧，窃所不平。适与鬼头计，反身索得。&rdquo;遂以金置几上。吴惊问其故，盖鬼头知女止一兄，远出十余年不返，遂幻化作其兄状，使报儿冒弟行，入门索姊妹。主人惶恐，诡托病殂。二僮欲质官，主人益惧，啖之以金，渐增至四十，二僮乃行。报儿具述其状，吴即赐之。</p><p>　　吴归，琴瑟綦笃。家益富。细诘女子，曩美少年即其夫，盖史即金也。袭一槲绸帔，云是得之山东王姓者。盖其党羽甚众，逆旅主人，皆其一类。何意吴生所遇，即王子巽连天呼苦之人，不亦快哉!旨哉古言：&ldquo;骑者善堕。&rdquo;</p><p>　　水灾</p><p>　　康熙二十一年，山东旱，自春徂夏，赤地千里。六月十三日小雨，始种粟。十八日大雨后，乃种豆。一日，石门庄有老叟，暮见二羊斗山上，告村人曰：&ldquo;大水至矣!&rdquo;遂携家播迁。村人共笑之。无何，雨暴注，平地水深数尺，居庐尽没。一农人弃其两儿，与妻扶老母奔避高阜。下视村中，汇为泽国，并不复念及两儿。水落归家。一村尽成墟墓，入己门，则一屋独存，见两儿尚并坐床头，嬉笑无恙。咸叹谓夫妇孝感所致。此六月二十二日事也。</p><p>　　康熙二十四年，平阳地震，人民死者十有七八。城郭尽墟;仅存一屋，则孝子家也。茫茫大劫中，惟孝嗣无恙，谁谓天公无皂白耶?</p><p>　　诸城某甲</p><p>　　诸城孙景夏学师言：其邑中某甲，值流寇乱，被杀，首坠胸前。寇退，家人得尸，将舁瘗之，闻其气缕缕然，审视之，咽不断者盈指。遂扶其头，荷之以归。经一昼夜能呻，以匕箸稍哺饮食，半年竟愈，又十余年，与二三人聚谈，或作一解颐语，众为哄堂，甲亦鼓掌。一俯仰间，刀痕暴裂，头堕血流，共视之，已死。父讼笑者，众敛金赂之，乃葬甲。</p><p>　　异史氏曰：&ldquo;一笑头落，此千古第一大笑也。头连一线而不死，直待十年后成一笑狱，岂非二三邻人，负债前生者耶!&rdquo;</p><p>　　酆都御史</p><p>　　酆都县外有洞，深不可测，相传阎罗署。其中一切狱具，皆借人工。桎梏朽败，辄掷洞口，邑宰即以新者易之，经宿失所在。供应度支，载之经制。</p><p>　　明有御史行台华公，按临酆都，闻之，不以为信，欲入洞以决其惑，众云不可。公弗听，乃秉烛入，以二役从。入里许，烛暴灭。视之，阶道阔朗，有广殿十余间，列坐尊官，袍笏俨然。惟东首虚一座。尊官见公至，降阶而迎，笑问曰：&ldquo;至矣乎?别来无恙否?&rdquo;公问：&ldquo;此何处所?&rdquo;尊官曰：&ldquo;此冥府也。&rdquo;公愕然告退。尊官指虚座曰：&ldquo;此为君坐，那可复还。&rdquo;公益惧，固请宽宥，尊官曰：&ldquo;定数何可逃也!&rdquo;遂检一卷示公，上注云：&ldquo;某月日，某以肉身归阴。&rdquo;公览之，战栗如濯冰水，念母老子幼，泫然流涕。</p><p>　　俄有金甲神人，捧黄帛书至，群拜舞启读已，乃贺公曰：&ldquo;君有回阳之机矣。&rdquo;公喜致问。曰：&ldquo;适接帝诏，大赦幽冥，可为君委折原例耳。&rdquo;乃示公途而出，数武之外，冥黑如漆，不辨行路，公甚窘苦。忽一神将，轩然而入，赤面长髯，光射数尺。公迎拜而哀之，神人曰：&ldquo;诵佛经可出。&rdquo;言已而去。公自计经咒多不记忆，惟金刚经颇曾习之，乃合掌而诵，顿觉一线光明，映照前路。偶有遗忘，则目前顿黑，定想移时，复诵复明;乃始得出。其二役，则不可问矣。</p><p>　　产龙</p><p>　　壬戌间，邑邢村李氏妇，夫死，有遗腹，忽胀如瓮，忽束如握。临蓐，一昼夜不能产。视之，见龙首，一见辄缩去。家人惧，有王媪者，焚香禹步，且捺且咒。未几，胞堕，不复见龙，惟数鳞大如盏。继下一女，肉莹彻如晶，脏腑可数。</p><p>　　龙无目</p><p>　　沂水大雨，忽堕一龙，双睛俱无，奄有气息。邑令以八十席覆之，未能周身。为设野祭，犹反覆以尾击地，其声堛然。</p><p>　　龙取水</p><p>　　徐东痴夜南游，泊舟江岸，见一苍龙自空垂下，以尾揽江水，波浪涌起，随龙身而上。遥望水光闪闪，阔于三尺练。移时龙尾收去，水亦顿息。俄而大雨倾注，渠道皆平。</p><p>　　雨钱</p><p>　　滨州一秀才，读书斋中，有款门者，启视，则一老翁，形貌甚古。延入，通姓氏，翁自言：&ldquo;养真，姓胡，实狐仙。慕君高雅，愿共晨夕。&rdquo;生故旷达，亦不为怪。相与评驳今古，殊博洽，镂花雕绘，粲于牙齿，时抽经义，则名理湛深，出人意外。生惊服，留之甚久。</p><p>　　一日，密祈翁曰：&ldquo;君爱我良厚。顾我贫若此，君但一举手，金钱自可立致，何不小周给?&rdquo;翁默然，少间，笑曰：&ldquo;此大易事。但须得十数钱作母。&rdquo;生如其请。翁乃与共入密室中，禹步作咒。俄顷，钱有数十百万，从梁间锵锵而下，势如骤雨，转瞬没膝，拔足而立，又没踝。广丈之舍，约深三四尺余。乃顾生曰：&ldquo;颇厌君意否?&rdquo;曰：&ldquo;足矣。&rdquo;翁一挥，钱画然而止，乃相与扃户出。生窃喜暴富矣。</p><p>　　顷之，入室取用，则阿堵化为乌有，惟母钱十余枚尚在。生大失望，盛气向翁，颇怼其诳。翁怒曰：&ldquo;我本与君文字交，不谋与君作贼!便如秀才意，只合寻梁上君交好得，老夫不能承命!&rdquo;遂拂衣去。</p><p>　　妾杖击贼</p><p>　　益都西鄙有贵家某，巨富，蓄一妾，颇婉丽，而冢室凌折之，鞭挞横施，妾奉事惟谨，某怜之，常私语慰抚，妾殊无怨言。一夜，数人逾垣入，撞其屋门坏。某与妻惶恐惴栗，不知所为。妾起，默无声息，暗摸屋中，得挑水木杖，拔关遽出。群贼乱如蓬麻，妾舞杖动，风鸣钩响，立击四五人仆地，贼尽靡;骇愕乱奔，墙急不得上，倾跌咿哑，亡魂失命。妾拄杖于地，顾笑曰：&ldquo;此等物事，不直下手打得，亦学作贼!我不杀汝，杀嫌辱我。&rdquo;悉纵之逸去。</p><p>　　某大惊，问曰：&ldquo;何自能尔?&rdquo;则&ldquo;妾父故枪棒师，妾得尽传其术，殆不啻百人敌也。&rdquo;妻尤骇甚，悔向之迷于物色。由是善视女，遇之反如嫡，然而妾则终无纤毫失礼。邻妇谓妾曰：&ldquo;嫂击贼若豚犬，顾奈何俯首受挞楚?&rdquo;妾曰：&ldquo;是吾分也，他何敢言。&rdquo;闻者益贤之。</p><p>　　异史氏曰：&ldquo;身怀绝技，居数年而人莫知之，一旦捍患御灾，化鹰为鸠，呜呼!射雉既获，内人展笑;握槊方胜，贵主同车。技之不可以已也如是夫!&rdquo;</p><p>　　小猎犬</p><p>　　山右卫中堂为诸生时，假斋僧院。苦室中蜰虫蚊蚤甚多，夜不成寐。食后，偃息在床，忽见一小武士，首插雉尾，身高二寸许，骑马大如蜡，臂上青鞲，有鹰如蝇。自外而入，盘旋室中，行且驶。公方疑注，忽又一人入，装亦如之，腰束小弓矢，牵猎犬如巨蚁。又俄顷，步者骑者，纷纷来以数百辈，鹰犬皆数百。见有蚊蝇飞起，纵鹰腾击，尽扑杀之。猎犬登床缘壁，搜噬虱蚤，凡罅有所伏藏，嗅之无不出者，顷刻之间，决杀殆尽。公伪睡睨之，鹰集犬窜于其身。既而一黄衣人，着平天冠，如王者，登别榻，系驷苇篾间。从骑皆下，献飞献走，纷集盈侧，亦不知作何语。无何，王者登小辇，卫士仓皇，各命鞍马，万蹄攒奔，纷如撒菽，烟飞雾腾，斯须散尽。公历历在目，骇诧不知所由。</p><p>　　蹑履外窥，渺无迹响，返身周视，都无所见，惟壁砖遗一细犬。公急捉之，且驯。置砚匣中，反复瞻玩。毛极细葺，项上有一小环。饲以饭颗，一嗅辄去。跃登床榻，寻衣缝，啮杀虮虱。旋复来伏卧。逾宿，公疑其已往，视之，则盘伏如故。公卧，则登床箦，遇虫辄啖毙，蚊蝇无敢落者。公爱之，甚于拱壁。一日，昼卧，犬潜伏身畔。公醒转侧，压于腰底。公觉有物，固疑是犬，急起视之，已匾而死，如纸剪成者。然自是壁虫无噍类矣。</p><p>　　棋鬼</p><p>　　扬州督同将军梁公，解组乡居，日携棋酒，游林丘间。会九日登高，与客弈，忽有一人来，逡巡局侧，耽玩不去。视之，目面寒俭，悬鹑结焉，然意态温雅，有文士风。公礼之，乃坐。亦殊捴谦。分指棋谓曰：&ldquo;先生当必善此，何不与客对垒?&rdquo;其人逊谢移时，始即局。局终而负，神情懊热，若不自己。又着又负，益愤惭。酌之以酒，亦不饮，惟曳客弈。自晨至于日昃，不遑溲溺。方以一子争路，两互喋聒，忽书生离席悚立，神色惨阻。少间</p><p>　　，屈膝向公座，败颡乞救，公甚骇疑，起扶之曰：&ldquo;戏耳，何至是?&rdquo;书生曰：&ldquo;乞嘱付圉人，勿缚小生颈。&rdquo;公又异之，问：&ldquo;圉人谁?&rdquo;曰：&ldquo;马成。&rdquo;</p><p>　　先是，公圉役马成者，走无常，十数日一入幽冥，摄牒作勾役。公以书生言异，遂使人往视成，则已僵卧三日矣。公乃叱成不得无礼，瞥见书生即地而灭，公叹咤良久，乃悟其鬼。越日，马成寤，公召诘之。成曰：&ldquo;渠湖襄人，癖嗜弈，产荡尽。父忧之，闭置斋中。辄逾垣出，窃引空处，与弈者狎。父闻诟詈，终不可制止，父赍恨死。阎王以书生不德，促其年寿，罚入饿鬼狱，于今七年矣。会东岳凤楼成，下牒诸府，征文人作碑记。王出之狱中，使应召自赎。不意中道迁延，大愆限期。岳帝使直曹问罪于王。王怒，使小人辈罗搜之。前承主人命，故未敢以缧绁系之。&rdquo;公问：&ldquo;今日作何状?&rdquo;曰：&ldquo;仍付狱吏，永无生期矣。&rdquo;公叹曰：&ldquo;癖之误人也如是夫!&rdquo;</p><p>　　异史氏曰：&ldquo;见弈遂忘其死;及其死也，见弈又忘其生。非其所欲有甚于生者哉?然癖嗜如此，尚未获一高着，徒令九泉下，有长死不生之弈鬼也。哀哉!&rdquo;</p><p>　　白莲教</p><p>　　白莲教某者，山西人，大约徐鸿儒之徒。左道惑众，堕其术者甚众。一日将他往，堂中置一盆，又一盆覆之，嘱门人坐守，戒勿启视。去后，门人启之，见盆贮清水，水上编草为舟，帆樯具焉。异而拨以指，随手倾侧;急扶如故，仍覆之。俄而师来，怒责曰：&ldquo;何违吾命?&rdquo;门人立白其无。师曰：&ldquo;适海中舟覆，何得欺我?&rdquo;又一夕，烧巨烛于堂上，戒恪守，勿以风灭。漏三下，师不至，傫然而殆，就床暂寐，及醒，烛已竟灭，急起爇之。既而师入，又责之。门人曰：&ldquo;我固不曾睡，烛何得息?&rdquo;师怒曰：&ldquo;适使我暗行十余里，尚复云云耶?&rdquo;门人大骇。奇行种种，不可胜书。</p><p>　　后有爱妾与门人通，觉之，隐而不言。遣门人饲豕，门人入圈，立地化为豕，某即呼屠人杀之，货其肉，人无知者。门人父以子不归，过问之，辞以久弗至。门人家各处探访，杳无消息。有同师者，隐知其事，泄诸门人之父，父告之邑宰。宰恐其遁，不敢捕治，详请官兵千人，围其第，妻子皆就执。闭置樊笼，将以解都。途经太行山，山中出一巨人，高与树等，目如盎，口如盆，牙长尺许。兵士愕立不敢行。某曰：&ldquo;此妖也，吾妻可以却之。&rdquo;甲士脱妻缚，妻荷戈往，巨人怒，吸吞之，众愈骇。某曰：&ldquo;既杀吾妻，是须吾子。&rdquo;复出其子，巨人又吞之。众相觑，莫知所为。某泣且怒曰：&ldquo;既杀吾妻，又杀吾子，情何以甘!非某自往不可也。&rdquo;众果出诸笼，授之刃而遣之。巨人盛气而逆。格斗移时，巨人抓攫入口，伸颈咽下，从容竟去。</p><p>　　蹇偿债</p><p>　　李公著明，慷慨好施。乡人王卓，佣居公家。其人少游惰，不能操农务，家屡贫。然小有技能，常为役务，每赍之厚。时无晨炊，向公哀乞，公辄给以升斗。一日，告公曰：&ldquo;小人日受厚恤，三四口幸不饿殍，然何可以久?乞主人贷我绿豆一石作资本。&rdquo;公忻然授之。卓负去，年余，一无所偿，及问之，豆资已荡然矣。公怜其贫，亦置不索。</p><p>　　公读书萧寺。后三年余，忽梦卓来曰：&ldquo;小人负主人豆直，今来投偿。&rdquo;公慰之曰：&ldquo;若索尔偿，则平日所负欠者，何可算数?&rdquo;卓愀然曰：&ldquo;固然。凡人少有所为而受人千金，可不报也。若无端受人资助，升斗且不容昧，况其多哉!&rdquo;言已竟去。公愈疑。既而家人白公曰：&ldquo;夜牝驴产一驹，且修伟。&rdquo;公忽悟曰：&ldquo;得毋驹乃王卓耶?&rdquo;越数日归，见驹，戏呼王卓，驹奔赴，若有知识。自此遂以为名。公乘赴青州，衡府内监见而悦之，愿以重价购之，议直未定。适公以家务，急不可待，遂归。又逾岁，驹与雄马同枥，龁折胫骨，不可疗。有牛医至公家，见之，谓公曰：&ldquo;乞以驹付小人，朝夕疗养，需以岁月。万一得痊，得直与公剖分之。&rdquo;公如所请。后数月，牛医售驴，得钱千八百，以半献公。公受钱，顿悟，其数适符豆价也。噫!昭昭之债，而冥冥之偿，此足以劝矣。</p><p>　　头滚</p><p>　　苏孝廉贞下太封公昼卧，见一人头从地中出，其大如斛，在床下旋转不已。惊而中疾死，后其次公就荡妇宿，罹杀身之祸，其兆于此耶?</p><p>　　鬼作筵</p><p>　　杜生九畹，内人病。会重阳，为友人招作茱萸会。早起盥已，告妻所往。冠服欲出，忽见妻昏愦，絮絮若与人言，杜异之，就问卧榻，妻辄&ldquo;儿&rdquo;呼之。家人心知其异。时杜有母柩未殡，疑其灵爽所凭。杜祝曰：&ldquo;得毋吾母耶?&rdquo;妻骂曰：&ldquo;畜生!何不识尔父!&rdquo;杜曰：&ldquo;既为吾父，不胜他人也，何乃归家祟儿妇?&rdquo;妻呼小字曰：&ldquo;我专为儿妇来，何反怨恨?儿妇应即死。有四人来勾致，首者张怀玉。我万端哀乞，甫能允遂。我许小馈送，便宜付之。&rdquo;杜即于门外焚纸钱。妻又曰：&ldquo;四人去矣。彼不忍违吾面目，三日后，当治具酬之。尔母年老龙钟，不能料理中馈。及期，尚烦儿妇一往。&rdquo;杜曰：&ldquo;幽冥殊途，安能代庖?望恕宥。&rdquo;妻曰：&ldquo;儿勿惧，去去即复返。此为渠事，当毋惮劳。&rdquo;言已，曰：&ldquo;吾且去。&rdquo;妻即冥然，良久乃苏。杜问所言，茫不记忆。但曰：&ldquo;适见四人来，欲捉我去。幸阿翁哀请。且解囊赂之，始去。我见阿翁镪袱尚余二锭，欲窃取一锭来，作糊口计。翁窥见，叱曰：&lsquo;尔欲何为!此物岂尔所可用耶!&rsquo;我乃敛手，未敢动。&rdquo;杜以妻病革，疑信相半。越三日，方笑语间，忽瞪目久之，语曰：&ldquo;尔妇綦贪，曩见我白金，便生觊觎，然大要以贫故，亦不足怪。将以妇去，为我敦庖务，勿虑也。&rdquo;言甫毕，奄然竟毙。约半日许，始醒，告杜曰：&ldquo;适阿翁呼我去，谓曰：&lsquo;不用尔操作，我烹调自有人，只须坚坐指挥足矣。我冥中喜丰满，诸物馔都覆器外，切宜记之。&rsquo;我诺。至厨下，见二妇操刀砧于中，俱绀帔而绿缘之，呼我以嫂。每盛炙于簋，必请觇视。曩四人都在筵中。进馔既毕，酒具已列器中。翁乃命我还。&rdquo;杜大愕异，每语同人。</p><p>　　鼠戏</p><p>　　一人在长安市上卖鼠戏，背负一囊，中蓄小鼠十余头。每于稠人中，出小木架置肩上，俨如戏楼状。乃拍鼓板，唱古杂剧。歌声甫动，则有鼠自囊中出，蒙假面，被小装服，自背登楼，人立而舞。男女悲欢，悉合剧中关目。</p><p>　　泥书生</p><p>　　罗村有陈代者，少蠢陋，娶妻某氏，颇丽。自以婿不如人，郁郁不得志。然贞洁，婆媳亦相安。一夕独宿，忽闻风动扉开，一书生入，脱衣巾，就妇共寝。妇骇惧，苦拒，而肌肤顿耎，听其狎亵而去。自是夜无虚夕。月余，形容枯瘁，母怪问之，初惭怍不欲言，固问，始以情告。母骇曰：&ldquo;此妖也!&rdquo;百术禁咒，终不能绝。乃使陈代伏匿室中，操杖以伺。夜分，书生复来，置冠几上，又脱袍服，搭椸架上。才欲登榻，忽惊曰：&ldquo;咄咄!有生人气!&rdquo;急复披衣。代暗中暴起，击中腰胁，塔然作声。四壁张顾，书生已杳。束薪爇照，泥衣一片堕地上，案头泥巾犹存。</p><p>　　寒月芙蕖</p><p>　　济南道人者，不知何许人，亦不详其姓氏。冬夏着一单帢衣，系黄绦，无裤襦。每用半梳梳发，即以齿衔髻，如冠状。日赤脚行市上;夜卧街头，离身数尺外，冰雪尽熔。初来，辄对人作幻剧，市人争贻之。有井曲无赖子，遗以酒，求传其术，不许。遇道人浴于河津，骤抱其衣以胁之，道人揖曰：&ldquo;请以赐还，当不吝术。&rdquo;无赖者恐其绐，固不肯释。道人曰：&ldquo;果不相授耶?&rdquo;曰：&ldquo;然。&rdquo;道人默不与语，俄见黄绦化为蛇，围可数握，绕其身六七匝，怒目昂首，吐舌相向，某大愕，长跪，色青气促，惟言乞命。道人乃竟取绦。绦竟非蛇;另有一蛇，蜿蜒入城去。由是道人之名益著。</p><p>　　缙绅家闻其异，招与游，从此往来乡先生门。司、道俱耳其名，每宴集，必以道人从。一日，道人请于水面亭报诸宪之饮。至期，各于案头得道人速帖，亦不知所由至。诸官赴宴所，道人伛偻出迎。既入，则空亭寂然，几榻未设，或疑其妄。道人启官宰曰：&ldquo;贫道无僮仆，烦借诸扈从，少代奔走。&rdquo;官共诺之。道人于壁上绘双扉，以手挝之。内有应门者，振管而启。共趋觇望，则见憧憧者往来于中，屏幔床几，亦复都有。即有人一一传送门外，道人命吏胥辈接列亭中，且嘱勿与内人交语。两相授受，惟顾而笑。顷刻，陈设满亭，穷极奢丽。既而旨酒散馥，热炙腾熏，皆自壁中传递而出，座客无不骇异。亭故背湖水，每六月时，荷花数十顷，一望无际。宴时方凌冬，窗外茫茫，惟有烟绿。一官偶叹曰：&ldquo;此日佳集，可惜无莲花点缀!&rdquo;众俱唯唯。少顷，一青衣吏奔白：&ldquo;荷叶满塘矣!&rdquo;一座皆惊。推窗眺瞩，果见弥望菁葱，间以菡萏。转瞬间，万枝千朵，一齐都开，朔风吹面，荷香沁脑。群以为异。遣吏人荡舟采莲，遥见吏人入花深处，少间返棹，素手来见。官诘之，吏曰：&ldquo;小人乘舟去，见花在远际，渐至北岸，又转遥遥在南荡中。&rdquo;道人笑曰：&ldquo;此幻梦之空花耳。&rdquo;无何，酒阑，荷亦凋谢，北风骤起，摧折荷盖，无复存矣。济东观察公甚悦之，携归署，日与狎玩。一日，公与客饮。公故有传家美酝，每以一斗为率，不肯供浪饮。是日，客饮而甘之，固索倾酿，公坚以既尽为辞。道人笑谓客曰：&ldquo;君必欲满老饕，索之贫道而可。&rdquo;客请之。道人以壶入袖中，少刻出，遍斟座上，与公所藏无异。尽欢而罢。公疑，入视酒瓻，封固宛然，瓶已罄矣。心窃愧怒，执以为妖，杖之。杖才加，公觉股暴痛，再加，臀肉欲裂。道人虽声嘶阶下，观察已血殷座上。乃止不笞，遂令去。道人遂离济，不知所往。后有人遇于金陵，衣装如故，问之，笑不语。</p><p>　　酒狂</p><p>　　缪永定，江西拔贡生，素酗于酒，戚党多畏避之。偶适族叔家，与客滑稽谐谑，遂共酣饮。缪醉，使酒骂座，忤客;客怒，一座大哗。叔为排解，缪为左袒客，益迁怒叔。叔无计，奔告其家。家人来，扶挟以归。才置床上，四肢尽厥，抚之，奄然气绝。</p><p>　　缪见有皂帽人絷已去。移时至一府署，缥碧为瓦，世间无其壮丽。至墀下，似欲伺见官宰，自思无罪，当是客讼斗殴。回顾皂帽人，怒目如牛，又不敢问。忽堂上一吏宣言，使讼狱者翼日早候，于是堂下人纷纷散去。缪亦随皂帽人出，更无归着，缩首立肆檐下。皂帽人怒曰：&ldquo;颠酒无赖子!日将暮，各去寻眠食，尔何往?&rdquo;缪战栗曰：&ldquo;我且不知何事，并未告家人，故毫无资斧，庸将焉归?&rdquo;皂帽人曰：&ldquo;颠酒贼!若酤自啖，便有用度!再支吾，老拳碎颠骨子!&rdquo;缪垂首不敢则声。忽一人自户内出，见缪，诧异曰：&ldquo;尔何来?&rdquo;缪视之，则其母舅。舅贾氏，死已数载。缪见之，始悟已死，心益悲惧，向舅涕零曰：&ldquo;阿舅救我!&rdquo;贾顾皂帽人曰：&ldquo;东灵非他，屈临寒舍。&rdquo;二人乃入。贾重揖皂帽人，且嘱青眼。俄顷，出酒食，团坐相饮。贾问：&ldquo;舍甥何事，遂烦勾致?&rdquo;皂帽人曰：&ldquo;大王驾诣浮罗君，遇令甥醉詈，使我捉得来。&rdquo;贾问：&ldquo;见王未?&rdquo;答曰：&ldquo;浮罗君会花子案，驾未归。&rdquo;又问：&ldquo;阿甥将得何罪?&rdquo;曰：&ldquo;未可知也。然大王颇怒此等人。&rdquo;缪在侧，闻二人言，觳觫汗下，杯箸不能举。无何，皂帽人起，谢曰：&ldquo;叨盛酌，已经醉矣。即以令甥相付托，驾归，再容登访。&rdquo;乃去。贾谓缪曰：&ldquo;甥别无兄弟，父母爱如掌上珠，常不忍一诃。十六七岁，三杯后，喃喃寻人疵，小不合，辄挝门裸骂，犹谓齿稚。不意别十余年，甥了不长进。今且奈何!&rdquo;缪伏地哭，懊悔无及。贾曳之曰：&ldquo;舅在此业酤，颇有小声望，必合极力。适饮者乃东灵使者，舅常饮之酒，与舅颇相善。大王日万几，亦未必便能记忆。我委曲与言，浼以私意释甥去，或可允从。&rdquo;又转念曰：&ldquo;此事担负颇重，非十万不能了也。&rdquo;缪谢诺，即就舅氏宿。次日，皂帽人早来觇望。贾请间。语移时，来谓缪曰：&ldquo;谐矣。少顷，即复来。我先罄所有，用压契，余待甥归，从容凑致之。&rdquo;缪喜曰：&ldquo;共得几何?&rdquo;曰：&ldquo;十万。&rdquo;问曰：&ldquo;甥何处得如许?&rdquo;贾曰：&ldquo;只金币钱纸百提，足矣。&rdquo;缪喜曰：&ldquo;此易办耳。&rdquo;待将停午，皂帽人不至。</p><p>　　缪欲出市上，少游瞩，贾嘱勿远荡，诺而出。见街里贸贩，一如人间。至一所，棘垣峻绝，似是囹圄。对门一酒肆，往来颇夥。肆外一带长溪，黑潦涌动，深不见底。方伫足窥探，闻肆内一人呼曰：&ldquo;缪君何来?&rdquo;缪急视之，则邻村翁生，乃十年前文字交。趋出握手，欢若平生。即就肆内小酌，各道契阔。缪庆幸中，又逢故知，倾怀尽</p><p>　　(酉爵)。大醉，顿忘其死，旧态复作，渐絮絮瑕疵翁。翁曰：&ldquo;数年不见，君复尔耶?&rdquo;缪素厌人道其酒德，闻言，益愤。击桌大骂。翁睨之，拂袖竟出。缪又追至溪头，捋翁帽，翁怒曰：&ldquo;此真妄人!&rdquo;乃推缪颠堕溪中。溪水殊不甚深，而水中利刃</p><p>　　如麻，刺胁穿胫，坚难摇动，痛彻骨脑。黑水杂溲秽，随吸入喉，更不可耐。岸上人观笑如堵，绝不一为援手。</p><p>　　时方危急，贾忽至，望见大惊，提携以归，曰：&ldquo;尔不可为也!死犹弗悟，不足复为人!请仍从东灵受斧锧。&rdquo;缪大惧，泣拜知罪。贾乃曰：&ldquo;适东灵至，候汝立券，汝乃饮荡不归，渠迫不能待。我已立券，付千缗令去，余以旬尽为期。子归，宜急措置，夜于村外旷莽中，呼舅名焚之，此案可结也。&rdquo;缪悉如命，乃促之行，送之郊外，又嘱曰：&ldquo;必勿食言，累我无益。&rdquo;乃示途令归。</p><p>　　时缪已僵卧三日，家人谓其醉死，而鼻息隐隐如悬丝。是日苏，大呕，呕出黑沈数斗，臭不可闻。吐已，汗湿裀褥，气味熏腾，与吐物无异，身始凉爽。告家人以异。旋觉刺处痛肿，隔夜成疮，犹幸不大溃腐。十日渐能杖行。家人共乞偿冥负，缪计所费，非数金不能办，颇生吝惜，曰：&ldquo;曩或醉乡之幻境耳。纵其不然，伊以私释我，何敢复使冥王知?&rdquo;家人劝之，不听。然心惕惕然，不敢复纵饮。里党咸喜其进德，稍稍与共酌。</p><p>　　年余，冥报渐忘，志渐肆，故状渐萌。一日，饮于子姓之家，又骂座，主人摈斥出，阖户径去。缪噪逾时，其子方知，扶持归家。入室，面壁长跪，自投无数，曰：&ldquo;便偿尔负!便偿尔负!&rdquo;言已，仆地，视之，气已绝矣。</p><p>　　捉鬼射狐</p><p>　　李公著明，睢宁令襟卓先生公子也，为人豪爽无馁怯，为新城王季良内弟。季良家多楼阁，往往见怪异。公常暑月寄宿，爱阁上晚凉。或告之异，公笑不听，固命设榻，主人如言。嘱仆辈伴公宿，公辞曰：&ldquo;生平爱独宿，不解怖。&rdquo;主人乃使炷香于炉，请衽何趾，始息烛覆扉而去。公就枕移时，于月色中，见几上茗碗，倾侧旋转，不坠亦不休。公咄之，铿然立止。又若有人拔香炷，炫摇空际，纵横作花缕。公起叱曰：&ldquo;何物鬼魅敢尔!&rdquo;裸裼下榻，欲就捉之。以足觅床下，仅得一履，不暇冥搜，赤足挝摇处，炷顿插炉，竟寂无兆。公俯身遍摸暗陬，忽一物腾击颊上，觉似履状，索之，亦殊不得。乃启覆下楼，呼从人爇火烛之，空无一物，乃复就寝。既明，使数人搜屦，翻席倒榻，不知所在。主人为公易履。越日，偶一仰首，见一屦夹塞椽间，挑拨而下，则公屦也。</p><p>　　公益都人，侨居于淄川孙氏第。第綦阔，皆置闲旷，公仅居其半。南院临高阁，止隔一堵，时见阁扉自启闭，公亦不置念。偶与家人话于庭，阁开门，忽有一小人面北而坐，身不满三尺，绿袍白袜。众指顾之，亦不动。公曰：&ldquo;此狐也。&rdquo;急取弓矢，对阁欲射。小人见之，哑哑作揶揄之声，遂不复见。公捉刀登阁，且骂且搜，竟无所睹，乃返。异遂绝。公居数年，平安无恙。</p>"}