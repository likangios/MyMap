{"id":"100575","title":"卷十","content":"<p>　　王货郎</p><p>　　济南业酒人某翁，遣子小二，往齐河索贳价。出西门，见兄阿大。时大死已久，二惊问：&ldquo;哥那得来?&rdquo;答云：&ldquo;冥府一疑案，须弟一证之。&rdquo;二作色怨讪。大指后一人如皂状者，曰：&ldquo;官役在此，我岂自由耶!&rdquo;但引手招之，不觉从去，尽夜狂奔，至泰山下。忽见官衙，方将并入，见群众纷出。皂问：&ldquo;所事何如矣?&rdquo;一人曰：&ldquo;勿须复入，结矣。&rdquo;皂乃释令归。大忧弟无资斧。皂思良久，即引二去，走二三十里，入村，至一家檐下，嘱云：&ldquo;如有人出，便使相送;如其不肯，便道王货郎言之矣。&rdquo;遂去。二冥然而僵。既晓第主出，见人死门外，大骇。守移时，微苏，扶入饵之，始言里居，即求资送，主人难之，二如皂言。主人惊绝，急雇骑送之归。偿之不受，问其故，亦不言，别而去，</p><p>　　罢龙</p><p>　　胶州王侍御，出使琉球。舟行海中，忽自云际堕一巨龙，激水高数丈。龙半浮半沉，仰其首，以舟承颔;睛半含，嗒然若丧。阖舟大恐，停桡不敢少动。舟人曰：&ldquo;此天上行雨之疲龙也。&rdquo;王悬敕于上。焚香共祝之，移时，悠然遂逝。舟方行，又一龙堕，如前状。日凡三四。又逾日，舟人命多备白米，戒曰：&ldquo;去清水潭不远矣。如有所见，但糁米于水，寂无哗。&rdquo;俄至一处，水清澈底。下有群龙，五色，如盆如瓮，条条尽伏。有蜿蜒者，鳞鬛爪牙，历历可数。众神魂俱丧，闭息含眸，不惟不敢窥，并不能动。惟舟人握米自撒。久则见海波深黑，始有呻者。因问掷米之故，答曰：&ldquo;龙畏蛆，恐入其甲。白米类蛆，故龙见辄伏，舟行其上，可无害也。&rdquo;</p><p>　　真生</p><p>　　长安士人贾子龙，偶过邻巷，见一客风度洒如，问之则真生，咸阳僦寓者也。心慕之。明日，往投刺，适值其出;凡三谒，皆不遇。乃阴使人窥其在舍而后过之，真走避不出;贾搜之始出。促膝倾谈，大相知悦。贾就逆旅，遣僮行沽。真又善饮，能雅谑，乐甚。酒欲尽，真搜箧出饮器，玉卮无当，注杯酒其中，盎然已满;以小盏挹取入壶，并无少减。贾异之，坚求其术。真曰：&ldquo;我不愿相见者，君无他短，但贪心未净耳。此乃仙家隐术，何能相授。&rdquo;贾曰：&ldquo;冤哉!我何贪?间萌奢想者徒以贫耳。&rdquo;一笑而散。由此往来无间，形骸尽忘。每值乏窘，真辄出黑石一块，吹咒其上，以磨瓦砾，即化为白金，便以赠生;仅足所用，未尝赢余。贾每求益，真曰：&ldquo;我言君贪，如何，如何!&rdquo;贾思明告必不可得，将乘其醉睡，窃石而要之。一日饮既卧，贾潜起，搜诸衣底。真觉之，曰：&ldquo;子真丧心，不可处也!&rdquo;遂辞别，移居而去。</p><p>　　后年余，贾游河干，见一石莹洁，绝类真生物。拾之，珍藏若宝。过数日真忽至，(目条)然若有所失。贾慰问之，真曰：&ldquo;君前所见，乃仙人点金石也。曩从抱真子游，彼怜我介，以此相贻。醉后失去，隐卜当在君所。如有还带之恩，不敢忘报。&rdquo;贾笑曰：&ldquo;仆生平不敢欺友朋，诚如所卜。但知管仲之贫者，莫如鲍叔，君且奈何?&rdquo;真请以百金为赠。贾曰：&ldquo;百金非少，但授我口诀，一亲试之，无憾矣。&rdquo;真恐其寡信。贾曰：&ldquo;君自仙人，岂不知贾某宁失信于朋友者乎!&rdquo;真授其诀。贾顾砌石上有巨石，将试之。真掣其肘，不听前。贾乃俯掬半砖置砧上曰：&ldquo;若此者，非多耶?&rdquo;真乃听之。贾不磨砖而磨砧;真变色欲与争，而砧已化为浑金。反石于真。真叹曰：&ldquo;业如此，复何言。然妄以福禄加人，必遭天谴。如逭我罪，施材百具、絮衣百领，肯之乎?&rdquo;贾曰：&ldquo;仆所欲得钱者，原非欲窖藏之也。君尚视我为守钱虏耶?&rdquo;真喜而去。</p><p>　　贾得金，且施且贾，不三年，施数已满。真忽至，握手曰：&ldquo;君信义人也!别后被福神奏帝，削去仙籍;蒙君博施，今幸以功德消罪。愿勉之，勿替也。&rdquo;贾问真：&ldquo;系天上何曹?&rdquo;曰：&ldquo;我乃有道之狐耳。出身綦微。不堪孽累，故生平自爱，一毫不敢妄作。&rdquo;贾为设酒，遂与欢饮如初。贾至九十余，狐犹时至其家。</p><p>　　长山某，卖解砒药，即垂危，灌之无不活。然秘其方，不传人。一日，以株连被逮。妻弟饷狱食，隐置砒霜。坐待食已，乃告之，不信。少顷，腹中溃动，始大惊，骂曰：&ldquo;畜生!速向城中物色薜荔爪为末，清水一盏，将来!&rdquo;妻弟如言。觅至，某已呕泻欲死，急服之，立刻而愈。其方始传。此亦犹狐之秘其石也。</p><p>　　布商</p><p>　　布商某，至青州境，偶入废寺，见其院宇零落，叹悼不已。僧在侧曰：&ldquo;如有善信，暂起山门，亦佛面之光。&rdquo;客慨然自任。僧喜，邀入方丈，款待殷勤。僧又举内外殿阁，并请装修;客辞不能。僧固强之，词色悍怒。客惧，请倾囊倒装，悉以授僧。欲出，僧止之曰：&ldquo;君竭资实非所愿，得毋甘心于我乎?不如先之。&rdquo;遂持刀相向。客哀求切，不听。请自经，许之。逼置暗室，且迫促之。适有防海将军经寺外，遥自缺墙外望见一红裳女子入僧舍，疑之。下马入寺，遍搜不得。至暗室所，严扃双扉，僧不肯开，托有妖异。将军怒，斩关入，则见客缢梁上。救之，复苏，诘得其情。又械问僧女子所在，实为乌有，盖神佛现化也。杀僧，财物仍以归客。客重募修庙宇，从此香火大盛。赵孝廉丰原言之最悉。</p><p>　　彭二挣</p><p>　　禹城韩公甫言：与邑人彭二挣并行于途，忽回首不见之，惟空蹇随行，但闻号救甚急，细听则在被囊中。近视囊内累然，虽偏重不得堕。欲出之，而囊口缝纫甚密;以刀断线，始见彭犬卧其中，出而问之，亦不自知其何以入。盖其家有狐为祟，乃狐之所为也。</p><p>　　何仙</p><p>　　长山王公子瑞亭，能以乩卜。乩神自称何仙，乃纯阳弟子，或云是吕祖所跨鹤云。每降，辄与人论文作诗。李太史质君师事之，丹黄课艺，理绪明切;太史揣摹成，何仙力居多焉，故文学士多皈依之。每为人决疑难事，多凭理，不甚言休咎。</p><p>　　辛未，朱文宗案临济南，试后，诸友请决第等。何仙索试艺，悉月旦之。有乐陵李忭，乃好学深思之士，其相好友在座，出其文，代为之请。乩批云：&ldquo;一等。&rdquo;少间，又批云：&ldquo;适评李生，据文为断。然此生运气大晦，应犯夏楚。异哉!文与数适不相符，岂文宗不论文耶?诸公少待，试往探之。&rdquo;少顷，又书云：&ldquo;适至提学署中，见文宗公事旁午，所焦虑者殊不在文也。一切置之幕客，客六七人，粟生、例监，都在其中，前生全无根气，大半饿鬼道中游魂，乞食于四方者也。曾在黑暗狱中八百年，损其目之精气，如人久在洞中，乍出则天地异色，无正明也。中有一二为人身所化者，阅卷分曹，恐不能适相值耳。&rdquo;众问挽回之术，书云：&ldquo;其术至实，人所共晓，何必问?&rdquo;众会其意，以告李。李惧，以文质孙太史子未，且诉以兆。太史赞其文，为解其惑。李心益壮，乩语不复置怀。案发，竟居四等。太史大骇，取其文复阅之，殊无疵摘。评云：&ldquo;石门公祖，素有文名，必不悠谬至此。此必幕中醉汉，不识句读者所为。&rdquo;于是众益服何仙之神，共焚香祝谢之。乩又批云：&ldquo;李生勿以暂时之屈，遂怀惭怍。当多写试卷，益暴之，明岁可得优等。&rdquo;李如言布之。久而署中亦闻，悬牌特慰之。科试果列优等，其灵应如此。</p><p>　　异史氏曰：&ldquo;幕中多此辈客，无怪京中丑妇巷内，至夕无闲床也。&rdquo;</p><p>　　神女</p><p>　　米生，闽人，偶入郡，饮醉过市，闻高门中有箫声。询知为开寿筵者，然门庭殊清寂。醉中雅爱笙歌，因就街头写晚生刺，封祝寿仪投焉。人问：&ldquo;君系此翁何亲?&rdquo;米云：&ldquo;并非。&rdquo;人又云：&ldquo;此流寓于此，不审何官，甚属骄倨。既非亲属，又将何求?&rdquo;生悔之，而刺已投矣。</p><p>　　未几，两少年出迎，华裳炫目，丰采都雅，揖生入。见一叟南向坐，东西列数筵，客六七人，皆似贵胄;见生至，俱起为礼，叟亦杖而起。生久立，待与周旋，叟殊不离席。两少年致词曰：&ldquo;家君衰迈，起拜良难，予兄弟代谢高贤之枉驾也。&rdquo;生逊谢。遂增一筵于上，与叟接席。未几，女乐作于下。座后设琉璃屏，以幛内眷。鼓吹大作，座客无哗。筵将终，两少年起，各以巨杯劝客，杯可容三斗;生有难色，然见客受，亦受。顷刻四顾，主客尽(酉爵)，生不得已，亦强尽之。少年复斟;生觉惫甚，起而告退。少年强挽其裾。生大醉逖地，但觉有人以冷水洒面，恍然若寤。起视，宾客尽散，惟一少年捉臂送之，遂别而归。后再过其门，则已迁去矣。</p><p>　　自郡归，偶适市，一人自肆中出，招之饮。并不识;姑从之入，则座上先有里人鲍庄在焉。问其人，乃诸姓，市中磨镜者也。问：&ldquo;何相识?&rdquo;曰：&ldquo;前日上寿者，君识之否?&rdquo;生曰：&ldquo;不识。&rdquo;诸曰：&ldquo;予出入其门最稔。翁，傅姓，不知其何籍、何官。先生上寿时，我方在墀下，故识之也。&rdquo;日暮，饮散。鲍庄夜死于途。鲍父不识诸，执名讼生。检得鲍庄体有重伤，生以谋杀论死，备历械梏;以诸未获，罪无申证，禁系之。年余，直指巡方，廉知其冤，释之。</p><p>　　家中田产荡尽，衣巾革褫，冀可开复，于是携囊入郡。日将暮，休憩路侧。遥见小车来，二青衣夹随之。既过，忽命停舆，车中命一青衣问生：&ldquo;君非米姓乎?&rdquo;生曰：&ldquo;诺。&rdquo;问：&ldquo;何贫窭若此?&rdquo;生告以故。问：&ldquo;安往?&rdquo;又告之。青衣向车中语;复返，请生至车前。车中以纤手搴帘，微睨之，乃绝代佳人也。谓生曰：&ldquo;君不幸得无妄之祸，甚为太息。今日学使署非白手可以出入者，途中无可为赠，&hellip;&hellip;&rdquo;乃于髻上摘珠花一朵，授生曰：&ldquo;此物可鬻百金，请缄藏之。&rdquo;生下拜，欲问官阀，车发已远，不解何人。执花悬想，上缀明珠，非凡物也。珍藏而行。至郡，投状，上下勒索甚苦;生又不忍货花，遂归依于兄嫂，幸兄贤，为之经纪，贫不废读。</p><p>　　过岁，赴郡应试，误入深山。时值清明，游人甚众。有数女骑来，内一女郎，即向年车中人也。见生停骖，问：&ldquo;何往?&rdquo;生具对。女惊曰：&ldquo;君衣顶尚未复耶?&rdquo;生惨然出珠花，曰：&ldquo;不忍弃此，故未复也。&rdquo;女郎晕红上颊，嘱云：&ldquo;且坐待路隅。&rdquo;款段而去。久之，一婢驰马来，以裹物授生，曰：&ldquo;娘子说：如今学使之门如市，赠白金二百，为进取之资。&rdquo;生辞曰：&ldquo;娘子惠我多矣!自分掇芹不难，重赐所不敢受。但告以姓名，绘一小像，焚香供之，足矣。&rdquo;婢不顾，委金于地，上马而去。生得金，终不屑夤缘。旋入邑庠第一。乃以金授兄;兄善行运，三年旧业尽复。适有巡抚于闽者，乃生祖门人，优恤甚厚。然生素清鲠，虽属通家，不肯少有干谒。</p><p>　　一日有客裘马至门，家人不识。生出视，则傅公子也。揖入，各道间阔。治具相款，肴酒既陈，公子起而请间;相将入内，公子拜伏于地。生惊问故，则怆然曰：&ldquo;家君适罹大祸，有求于抚台，非兄不可。&rdquo;生力辞曰：&ldquo;渠虽世谊，而以私干人，生平从不为也。&rdquo;公子伏地哀泣。生厉色曰：&ldquo;小生与公子，一饮之知交耳，何遂以丧节强人!&rdquo;公子大惭，起而别去。越日，方独坐，有青衣人入，视之，即山中赠金者。生方惊起，青衣曰：&ldquo;君忘珠花耶?&rdquo;生曰：&ldquo;不敢忘。&rdquo;曰：&ldquo;昨公子，即娘子胞兄也。&rdquo;生闻之，窃喜，伪曰：&ldquo;此难相信。若得娘子亲见一言，则油鼎可蹈耳;不然，不敢奉命。&rdquo;青衣乃驰马去。更半复返，扣扉入曰：&ldquo;娘子来矣。&rdquo;言未几，女郎惨然入，向壁而哭，不出一语。生拜曰：&ldquo;小生非娘子，无以有今日。但有驱策，敢不惟命!&rdquo;女曰：&ldquo;受人求者常骄人，求人者常畏人。中夜奔波，生平何解此苦，只以畏人故耳，亦复何言!&rdquo;生慰之曰：&ldquo;小生所以不遽诺者，恐过此一见为难耳。使卿夙夜蒙露，吾知罪矣!&rdquo;因挽其祛。隐抑搔之。女怒曰：&ldquo;子诚敝人也!不念畴昔之义，而欲乘人之厄。予过矣!予过矣!&rdquo;忿然而出，登车欲去。生追出谢过，长跪而要遮之。青衣亦为缓颊，女意稍解，就车中谓生曰：&ldquo;实告君：妾非人，乃神女也。家君为南岳都理司，偶失礼于地官，将达帝庭;非本地都人官印信，不可解也。君如不忘旧义，以黄纸一幅，为妾求之。&rdquo;言已，车发遂去。</p><p>　　生归，悚惧不已。乃假驱祟，言于巡抚。巡抚以事近巫蛊，不许。生以厚金赂其心腹，诺之，而未得其便。乃归，青衣候门，生具告之，默然遂去，意似怨其不忠。生追送之曰：&ldquo;归告娘子：如事不谐，我以身命殉之!&rdquo;归而终夜思维，计无所出。适院署有宠妾购珠，生乃以珠花献之。姬大悦，窃印为生嵌之。怀归，青衣适至。笑曰：&ldquo;幸不辱命。但数年来贫贱乞食所不忍鬻者，今仍为主人弃之矣!&rdquo;因告以情。且曰：&ldquo;黄金抛置，我都不惜：寄语娘子：珠花须要偿也。&rdquo;</p><p>　　逾数日，傅公子登堂申谢，纳黄金百两。生作色曰：&ldquo;所以然者，为令妹之惠我无私耳;不然，即万金岂足以易名节哉!&rdquo;再强之，生色益厉。公子惭退，曰：&ldquo;此事殊未了!&rdquo;翼日，青衣奉女郎命，进明珠百颗，曰：&ldquo;此足以偿珠花否耶?&rdquo;生曰：&ldquo;重花者，非贵珠也。设当日赠我万镒之宝，直须卖作富家翁耳;什袭而甘贫贱，何为乎?娘子神人，小生何敢他望，幸得报洪恩于万一，死无憾矣!&rdquo;青衣置珠案间，生朝拜而后却之。</p><p>　　越数日，公子又至。生命治酒。公子使从人入厨下，自行烹调，相对纵饮，欢若一家。有客馈苦糯，公子饮而美，引尽百盏，面颊微赪。乃谓生曰：&ldquo;君贞介士，愚兄弟不能早知君，有愧裙钗多矣。家君感大德，无以相报，欲以妹子附为婚姻，恐以幽明见嫌也。&rdquo;生喜出非常，不知所对。公子辞出，曰：&ldquo;明夜七月初九，新月钩辰，天孙有少女下嫁，吉期也，可备青庐。&rdquo;次夕，果送女郎至，一切无异常人。三日后，女自兄嫂以及仆妇，皆有馈赏。又最贤，事嫂如姑。数年不育，劝纳妾，生不肯。</p><p>　　适兄贾于江淮，为买少姬而归。姬，姓顾，小字博士，貌亦清婉，夫妇皆喜。见髻上插珠花，酷似当年故物;摘视，果然。异而诘之，答云：&ldquo;昔有巡抚爱妾死，其婢盗出鬻于市，先人廉其值，买归。妾爱之。先父止生妾，故与妾。后父死家落，妾寄养于顾媪家。顾，妾姨行，见珠，屡欲售去，妾死不肯，故得存也。&rdquo;夫妇叹曰：&ldquo;十年之物复归故主，岂非数哉。&rdquo;女另出珠花一朵，曰：&ldquo;此物久无偶矣!&rdquo;因并赐之，亲为簪于髻上。姬退，问女郎家世甚悉，家人皆讳言之。阴语生曰：&ldquo;妾视娘子非人间人也，其眉目间有神气。昨簪花时得近视，其美丽出于肌里，非若凡人以黑白位置中见长耳。&rdquo;生笑之。姬曰：&ldquo;君勿言，妾将试之;如其神，但有所须，无人处焚香以求，彼当自知。&rdquo;女郎绣袜精工，博士爱之，而未敢言，乃即闺中焚香祝之。女早起，忽检箧中，出袜，遣婢赠博士。生见而笑。女问故，以实告。女曰：&ldquo;黠哉婢乎!&rdquo;因其慧，益怜爱之;然博士益恭，昧爽时，必薰沐以朝。</p><p>　　后博士一举两男，两人分字之。生年八十，女貌犹如处子。生病，女置材，倍加宽大。及死，女不哭;男女他适，女已入材中死矣。因合葬之。至今传为&ldquo;大材冢&rdquo;云。</p><p>　　异史氏曰：&ldquo;女则神矣，博士而能知之，是遵何术欤?乃知人之慧，固有灵于神者矣!&rdquo;</p><p>　　湘裙</p><p>　　晏仲，陕西延安人。与兄伯同居，友爱敦笃。伯三十而卒，无嗣;嫂亦继亡。仲痛悼之，每思生二子，则以一继兄后。甫举一男，而仲妻又死。仲恐继娶不贤，将购一妾。邻村有货婢者，仲往相之，略不称意，被友人留酌醉归。途中遇故窗友梁生，邀至其家。竟忘其已死，随之而去。入其门，并非旧第，问之。曰：&ldquo;新移于此。&rdquo;入谋酒，又告竭，嘱仲坐待，挈瓶往沽。仲出立门外以俟之。忽见一妇人控驴而过，有八九岁童子随之，其面目神色，绝类其兄。心恻然动，急委缀之，便问曰：&ldquo;意子何姓?&rdquo;童曰：&ldquo;姓晏。&rdquo;仲惊，又问其父名。曰：&ldquo;不知。&rdquo;叙问间，已至其家，妇人下驴入。仲执童子曰：&ldquo;汝父在家否?&rdquo;童入问。少顷，一媪出窥，则其嫂也。讶叔何来。仲大悲，随入。见庐落整顿，问：&ldquo;兄何在?&rdquo;嫂曰：&ldquo;责负未归。&rdquo;问：&ldquo;骑驴者何人?曰：&ldquo;此汝兄妾甘氏，生两男矣。长阿大，赴市未返;汝所见者阿小。&rdquo;坐久酒渐醒，始悟所见皆鬼。然以兄弟情切，亦不甚惧。嫂治酒饭。仲急欲见兄，促阿小觅之。良久，哭而归云：&ldquo;李家负欠不还，反与父闹。&rdquo;仲闻之，与阿小奔去，见两人方捽兄地上。仲怒，奋拳直入，人尽踣。急救兄起，敌已俱奔。追捉一人，捶楚无算，始起。执兄手，顿足哀泣。兄亦泣。既归，举家慰问，乃具酒食，兄弟相庆。忽一少年入，年约十六七。伯呼阿大，令拜叔。仲挽之，哭向兄曰：&ldquo;大哥地下有两子，而坟墓不扫;弟又无妻子，奈何?&rdquo;伯亦凄恻。嫂曰：&ldquo;遣阿小从叔去，亦得。&rdquo;阿小闻言，依叔肘下，眷恋不去。仲抚之，问：&ldquo;汝乐从否?&rdquo;答云：&ldquo;乐从。&rdquo;仲念鬼虽非人，慰情亦胜无也，因为解颜。伯曰：&ldquo;从去但勿娇惯，宜啖以血肉，驱向日中曝之，午过乃已。六七岁儿，历春及夏，骨肉更生，可以娶妻育子;但恐不寿耳。&rdquo;</p><p>　　言间，有少女在门外窥听，意致温婉。仲疑为兄女，因问兄。兄曰：&ldquo;此名湘裙，吾妾妹也。孤而无归，寄食十年矣。&rdquo;问：&ldquo;已字否?&rdquo;伯曰：&ldquo;尚未。近有媒议东村田家。&rdquo;女在窗外小语曰：&ldquo;我不嫁田家牧牛子。&rdquo;仲颇心动，未便明言。既而伯起，设榻于斋，止弟宿。仲本不欲留，意恋湘裙，将探兄意，遂别兄就寝。时方初春，天气尚寒，斋中夙无烟火，森然冷坐。思得小饮，俄见阿小推扉入，以杯羹斗酒置案上。仲问：&ldquo;谁为?&rdquo;答曰：&ldquo;湘姨。&rdquo;酒将尽，又以灰覆盆火，置床下。仲问：&ldquo;爹娘睡乎?&rdquo;曰：&ldquo;睡已久矣。&ldquo;汝寝何所?&rdquo;曰：&ldquo;与湘姨同榻耳。&rdquo;阿小俟叔眠，乃掩门去。仲念湘裙慧而解意，愈爱慕之;且能抚阿小，欲得之心更坚，辗转床头。</p><p>　　早起告兄曰：&ldquo;弟孑然无偶，愿大哥留意。&rdquo;伯曰：&ldquo;吾家非一瓢一担者，物色当自有人。地下即有佳丽，恐于弟无所利益。&rdquo;仲曰：&ldquo;古人亦有鬼妻，何害?&rdquo;伯会意，曰：&ldquo;湘裙亦佳。但以巨针刺人迎，血出不止者，便可为生人妻，何得草草。&rdquo;仲曰：&ldquo;得湘裙抚阿小，亦得。&rdquo;伯但摇首。仲求不已，嫂曰：&ldquo;试捉湘裙强刺验之，不可乃已。&rdquo;遂握针出门外，遇湘裙，急捉其腕，则血痕犹湿。盖闻伯言时，已自试之矣。嫂释手而笑，反告伯曰：&ldquo;渠作有意乔才久矣，尚为之代虑耶?&rdquo;妾闻之怒，趋近湘裙，以指刺眶而骂曰：&ldquo;淫婢不羞!欲从阿叔奔走耶?我定不如其愿!&rdquo;湘裙愧愤，哭欲觅死，举家腾沸。仲乃大惭，别兄嫂，率阿小而出。兄曰：&ldquo;弟姑去;阿小勿使复来，恐损其生气也。&rdquo;仲曰：&ldquo;诺。&rdquo;</p><p>　　既归，伪增其年，托言兄卖婢之遗腹子。众以其貌酷肖，亦信为伯遗体。仲教之读，辄遣抱书就日中诵之。初以为苦，久而渐安。六月中，几案灼人，而儿戏且读，殊无少怨。儿甚慧，日尽半卷，夜与叔抵足，恒背诵之。叔甚慰。又以不忘湘裙，故不复作&ldquo;燕楼&rdquo;想矣。</p><p>　　一日，双媒来为阿小议姻，中馈无人，心甚躁急。忽甘嫂自外入曰：&ldquo;阿叔勿怪，吾送湘裙至矣。缘婢子不识羞，我故挫辱之。叔如此表表，而不相从，更欲从何人者?&rdquo;见湘裙立其后，心甚欢悦。肃嫂坐;具述有客在堂，乃趋出。少间复入，则甘氏已去。湘裙卸妆入厨下，刀砧盈耳矣。俄而肴胾罗列，烹饪得宜。客去，仲入，见湘裙凝妆坐室中，遂与交拜成礼。至晚，女仍欲与阿小共宿。仲曰：&ldquo;我欲以阳气温之，不可离也。&rdquo;因置女别室，惟晚间杯酒一往欢会而已。湘裙抚前子如己出，仲益贤之。</p><p>　　一夕，夫妻款洽，仲戏问：&ldquo;阴世有佳人否?&rdquo;女思良久，答曰：&ldquo;未见。惟邻女葳灵仙，群以为美;顾貌亦犹人，要善修饰耳。与妾往还最久，心中窃鄙其荡也。如欲见之，顷刻可致。但此等人，未可招惹。&rdquo;仲急欲一见。女把笔似欲作书，既而掷管曰：&ldquo;不可，不可!&rdquo;强之再四，乃曰：&ldquo;勿为所惑。&rdquo;仲诺之。遂裂纸作数画若符，于门外焚之。少时，帘动钩鸣，吃吃作笑声。女起曳入，高髻云翘，殆类画图。扶坐床头，酌酒相叙间阔。初见仲，犹以红袖掩口，不甚纵谈;数盏后，嬉狎无忌，渐伸一足压仲衣。仲心迷乱，魄荡魂飞。目前唯碍湘裙;湘裙又故防之，顷刻不离于侧。葳灵仙忽起，搴帘而出;湘裙从之，仲亦从之。葳灵仙握仲，趋入他室。湘裙甚恨，然而无可如何，愤愤归室，听其所为而已。既而仲入，湘裙责之曰：&ldquo;不听我言，后恐却之不得耳。&rdquo;仲疑其妒，不乐而散。次夕，葳灵仙不召自来。湘裙甚厌见之，傲不为礼;仙竟与仲相将而去。如此数夕。女望其来，则诟辱之，而亦不能却也。月余，仲病不能起，始大悔，唤湘裙与共寝处，冀可避之;昼夜之防稍懈，则人鬼已在阳台。湘裙操杖逐之，鬼忿与争，湘裙荏弱，手足皆为所伤。仲浸以沉困。湘裙泣曰：&ldquo;吾何以见吾姊乎!&rdquo;</p><p>　　又数日，仲冥然遂死。初见二隶执牒入，不觉从去。至途患无资斧，邀隶便道过兄所。兄见之，惊骇失色，问：&ldquo;弟近何作?&rdquo;仲曰：&ldquo;无他，但有鬼病耳。&rdquo;实告之。兄曰：&ldquo;是矣。&rdquo;乃出白金一裹，谓隶曰：&ldquo;姑笑纳之。吾弟罪不应死，请释归，我使豚子从去，或无不谐。&rdquo;便唤阿大陪隶饮。返身入家，便告以故。乃令甘氏隔壁唤葳灵仙。俄至，见仲欲遁，伯揪返骂曰：&ldquo;淫婢!生为荡妇，死为贱鬼，不齿群众久矣;又祟吾弟耶!&rdquo;立批之，云鬓蓬飞，妖容顿减。久之，一妪来，伏地哀恳。伯又责妪纵女宣淫，呵詈移时，始令与女俱去。</p><p>　　伯乃送仲出，飘忽间已抵家门，直至卧室，豁然若寤，始知适间之已死也。伯责湘裙曰：&ldquo;我与若姊，谓汝贤能，故使从吾弟，反欲促吾弟死耶!设非名分之嫌，便当挞楚!&rdquo;湘裙惭惧啜泣，望伯伏谢。伯顾阿小喜曰：&ldquo;儿居然生人矣!&rdquo;湘裙欲出作黍，伯曰：&ldquo;弟事未办，我不遑暇。&rdquo;阿小年十三，渐知恋父;见父出，零涕从之。伯曰：&ldquo;从叔最乐，我行复来耳。&rdquo;转身便逝，从此不复相闻问矣。</p><p>　　后阿小娶妇，生一子，亦三十而卒。仲抚其孤，如侄生时。仲年八十，其子二十余矣，乃析之。湘裙无出。一日，谓仲曰：&ldquo;我先驱狐狸于地下可乎?&rdquo;盛妆上床而殁。仲亦不哀，半年亦殁。</p><p>　　异史氏曰：&ldquo;天下之友爱如仲，几人哉!宜其不死而益之以年也。阳绝阴嗣，此皆不忍死兄之诚心所格;在人无此理，在天宁有此数乎?地下生子，愿承前业者，想亦不少;恐承绝产之贤兄贤弟，不肯收恤耳!&rdquo;</p><p>　　三生</p><p>　　湖南某，能记前生三世。一世为令尹，闱场入帘。有名士兴于唐被黜落，愤懑而卒，至阴司执卷讼之。此状一投，其同病死者以千万计，推兴为首，聚散成群。某被摄去对质。阎王问曰：&ldquo;尔既衡文，何得黜佳士而进凡庸?&rdquo;某辨曰：&ldquo;上有总裁，某不过奉行之耳。&rdquo;阎罗即发一签，往拘主司。勾至，阎罗即述某言。主司曰：&ldquo;某不过总其大成;虽有佳章，而房官不荐，吾何由见之?&rdquo;阎罗曰：&ldquo;此不得相诿，其失一也，例合笞。&rdquo;方将施刑，兴不满志，戛然大号;两墀诸鬼，万声鸣和。阎罗问故，兴抗言曰：&ldquo;笞罪太轻，是必掘其双睛，以为不识文字之报。&rdquo;阎罗不肯，众呼益厉。阎罗曰：&ldquo;彼非不欲得佳文，特其所见鄙耳。&rdquo;众又请剖其心。阎罗不得已，使人褫去袍服，以白刃劙胸，两人沥血鸣嘶。众始大快，皆曰：&ldquo;吾辈抑郁泉下，未有能一伸此气者;今得兴先生，怨气都消矣。&rdquo;哄然而散。</p><p>　　某受剖已，押投陕西为庶人子。年二十余，值土寇大作，陷入盗中。有兵巡道往平贼，俘掳其众，某亦在中。心犹自揣非贼，冀可辩释。及见堂上官，亦年二十余，细视，则兴也。惊曰：&ldquo;吾合休矣!&rdquo;既而俘者尽释，惟某后至，不容置辨，立斩之。某至阴司讼兴。阎罗不即拘，待其禄尽。</p><p>　　迟之三十年，兴方至，面质之。兴以草菅人命，罚作畜。稽某所为，曾挞其父母，其罪维均。某恐后世再报，请为大畜。阎罗判为大犬，兴为小犬。某生于顺天府市肆中。一日，卧街头，适有客自南携金毛犬来，大如狸。某视之，兴也。心易其小，龁之。小犬咬其喉下，系缀如铃。大犬摆扑嗥窜，市人解之不得。两犬俱毙。</p><p>　　并至阴司，互有争论。阎罗曰：&ldquo;冤冤相报，何时可已?今为若解之。&rdquo;乃判兴来世为某婿。某生庆云，二十八举于乡。生一女，娴静娟好，世族争委禽焉;皆不许。过临郡，值学使发落诸生，其第一卷李生;即兴也。遂挽至旅舍，优待之。问其家，适无偶，遂订姻好。人皆谓怜才，而不知其有夙因也。及完娶，相得甚欢。然婿恃才辄侮翁，恒隔岁不一至其门。翁亦耐之。后婿中岁淹蹇，苦不得售，翁为百计营谋，始得连捷。从此和好如父子焉。</p><p>　　异史氏曰：&ldquo;一被黜而三世不解，怨毒之甚至此哉!阎罗之调停固善;然墀下千万众，如此纷纷，毋亦天下之爱婿，皆冥中之悲鸣号动者耶?&rdquo;</p><p>　　长亭</p><p>　　石太璞，泰山人，好厌禳之术。有道士遇之，喜其慧，纳为弟子。启牙签，出二卷，上卷驱狐，下卷驱鬼，乃以下卷授之曰：&ldquo;虔奉此书，衣食佳丽皆有之。&rdquo;问其姓名，曰：&ldquo;吾汴城北村玄帝观王赤城也。&rdquo;留数日，尽传其诀。石由此精于符箓，委贽者接踵于门。</p><p>　　一日，有叟来，自称翁姓，炫陈币帛，谓其女鬼病已殆，必求亲诣。石闻病危，辞不受贽，姑与俱往。十余里入山村，至其家，廊舍华好。入室，见少女卧縠幛中，婢以钩挂帐。望之年十四五许，支缀于床，形容已槁。近临之，忽开目云：&ldquo;良医至矣。&rdquo;举家皆喜，谓其不语已数日矣。石乃出，因诘病状。叟曰：&ldquo;白昼见少年来，与共寝处，捉之已杳;少间复至，意其为鬼。&rdquo;石曰：&ldquo;其鬼也，驱之不难;恐其是狐，则非余所敢知矣。&rdquo;叟曰：&ldquo;必非必非。&rdquo;石授以符，是夕宿于其家。夜分有少年入，衣冠整肃。石疑是主人眷属，起而问之。曰：&ldquo;我鬼也。翁家尽狐。偶悦其女红亭，姑止焉。鬼为狐祟，阴骘无伤，君何必离人之缘而护之也?女之姊长亭，光艳尤绝。敬留全壁，以待高贤。彼如许字，方可为之施治;尔时我当自去。&rdquo;石诺之。是夜，少年不复至，女顿醒。天明，叟喜告石，请石入视。石焚旧符，坐诊之。见绣幕有女郎，丽如天人，心知其长亭也。诊已，索水洒幛。女郎急以碗水付之，蹀躞之间，意动神流。石生此际，心殊不在鬼矣。出辞叟，托制药去，数日不返。鬼益肆，除长亭外，子妇婢女，俱被淫惑。又以仆马招石，石托疾不赴。</p><p>　　明日，叟自至。石故作病股状，扶杖而出。叟问故，曰：&ldquo;此鳏之难也!曩夜婢子登榻，倾跌，堕汤夫人泡两足耳。&rdquo;叟问：&ldquo;何久不续?&rdquo;石曰：&ldquo;恨不得清门如翁者。&rdquo;叟默而出。石送嘱曰：&ldquo;病瘥当自至，无烦玉趾也。&rdquo;又数日，叟复来，石跛而见之。叟慰问曰：&ldquo;顷与荆人言，君如驱鬼去，使举家安枕，小女长亭，年十七矣，愿遣奉事君子。&rdquo;石喜，顿首于地。乃曰：&ldquo;雅意若此，病躯何敢复爱。&rdquo;立刻出门，并骑而去。入视祟者既毕，石恐负约，请与媪盟。媪出曰：&ldquo;先生何见疑也?&rdquo;随拔长亭所插金簪，授石为信。石喜拜受，乃遍集家人，悉为祓除。惟长亭深匿不出，遂写一佩符，使持赠之。是夜寂然，惟红亭呻吟未已，投以法水，所患若失。石起辞，叟挽留殷恳。至晚，肴核罗列，劝酬殊切。漏二下，主人辞去。石方就枕，闻叩扉甚急;起视，则长亭掩入，仓皇告曰：&ldquo;吾家欲以白刃相仇，可急走!&rdquo;言已，径返身去。石战惧失色，越垣急窜。遥见火光，疾奔而往，则里人夜猎者也。喜，待猎已，从与俱归。心怀怨愤，无路可伸，欲往汴城寻师治之。奈家有老父，病废在床，日夜筹思，进退莫决。</p><p>　　忽一日，双舆至门，则翁媪送长亭至，谓石曰：&ldquo;曩夜之归，胡再不谋?&rdquo;石见长亭，怨恨都消，故隐不发。媪促两人庭拜讫。石欲设筵，媪曰：&ldquo;我非闲人，不能坐享甘旨。我家老子昏髦，倘有不悉，郎肯为长亭一念老身，为幸多矣。&rdquo;登车遂去。盖杀婿之谋，媪不与闻;及追之不得而返，媪始知之。心不能平，与叟日相诟谇。长亭亦涕泣不食。媪强送女来，非翁意也。长亭入门，诘之，始知其故。过两三月，翁家取女归宁。石料其不返，禁止之。女自此时一涕零。年余，生一子，名慧儿，雇乳媪哺之。儿好啼，夜必归母。一日，翁家又以舆来，言媪思女甚。长亭益悲，石不忍复留之。欲抱子去，石不可，长亭乃自归。别时，以一月为期，既而半载无耗。遣人往探之，则向所僦宅久空。</p><p>　　又二年余，望想都绝;而儿啼终夜，寸心如割。既而父又病卒，倍益哀伤;因而病惫，苫次弥留，不能受吊。方昏愦间，忽闻妇人哭入。视之，则坷務叱ねひ病Ｊ蟊烩炀ｆ揪簦监ㄆе季茫ニ铡Ｔ唬&ldquo;我疑已死，与汝相聚于冥中。&rdquo;女曰：&ldquo;非也。妾不孝，不得严父心，尼归三载，诚所负心。适家人由东海过此，得翁凶信。妾遵严命而绝儿女之情，不敢循乱命而失翁媳之礼。妾来时，母知而父不知也。&rdquo;言间，儿投怀中。言已，始抚而泣曰：&ldquo;我有父，儿无母矣!&rdquo;儿亦噭啕，一室掩泣。女起，经理家政，柩前牲盛洁备，石乃大慰。然病久，急切不能起。女乃请石外兄款洽吊唁。丧既闭，石始能杖而起，相与营谋殡葬。葬已，女欲辞归，以受背父之谴。夫挽儿号，隐忍而止。未几，有人来言母病，乃谓石曰：&ldquo;妾为君父来，君不为妾母放令归耶?&rdquo;石许之。女使乳媪抱儿他适，涕洟出门而去。去后，数年不返。石父子渐亦忘之。</p><p>　　一日，昧爽启扉，则长亭飘入。石方骇问，女戚然坐榻上，叹曰：&ldquo;生长闺阁，视一里为遥;今一日夜而奔千里，殆矣!&rdquo;细诘之，女欲言复止。固诘之，乃哭曰：&ldquo;今为君言，恐妾之所悲，而君之所快也。迩年徙居晋界，僦居赵缙绅之第。主客交最善，以红亭妻其公子。公子数逋荡，家庭颇不相安。妹归告父;父留之，半年不令还。公子忿恨，不知何处聘一恶人来，遣神绾锁，缚老父去。一门大骇，顷刻四散矣。&rdquo;石闻之，笑不自禁。女怒曰：&ldquo;彼虽不仁，妾之父也。妾与君琴瑟数年，止有相好而无相尤。今日人亡家败，百口流离，即不为父伤，宁不为妾吊乎!闻之忭舞，更无片语相慰藉，何不义也!&rdquo;拂袖而出。石追谢之，亦已渺矣。怅然自悔，拚已决绝。</p><p>　　过二三日，媪与女俱来，石喜慰问。母女俱伏。惊问其故，又俱哭。女曰：&ldquo;妾负气而去，今不能自坚，又要求人复何颜面!&rdquo;石曰：&ldquo;岳固非人;母之惠，卿之情，所不敢忘。然闻祸而乐，亦犹人情，卿何不能暂忍?&rdquo;女曰：&ldquo;顷于途中遇母，始知絷吾父者，乃君师也。&rdquo;石曰：&ldquo;果尔，亦大易。然翁不归，则卿之父子离散;恐翁归，则卿之夫泣儿悲也。&rdquo;媪矢以自明，女亦誓以相报。石乃即刻治任如汴，询至玄帝观，则赤城归未久。入而参拜，师问：&ldquo;何来?&rdquo;石视厨下一老狐，孔前股而系之，笑曰：&ldquo;弟子之来，为此老魅。&rdquo;赤城诘之，曰：&ldquo;是吾岳也。&rdquo;因以实告。道士谓其狡诈，不肯轻释;固请，始许之。石因备述其诈，狐闻之，塞身入灶，似有惭状。道士笑曰：&ldquo;彼羞恶之心，未尽亡也。&rdquo;石起，牵之而出，以刀断索抽之。狐痛极，齿龈龈然。石不遽抽，而顿挫之，笑问之曰：&ldquo;翁痛乎?勿抽可耶!&rdquo;狐睛睒闪，似有愠色。既释，摇尾出观而去。石辞归。</p><p>　　三日前，已有人报叟信，媪先去，留女待石。石至，女逆而伏。石挽之曰：&ldquo;卿如不忘琴瑟之情，不在感激也。&rdquo;女曰：&ldquo;今复迁还故居矣，村舍邻迩，音问可以不梗。妾欲归省，三日可旋，君信之否?&rdquo;曰：&ldquo;儿生而无母，未便殇折。我日日鳏居，习已成惯。今不似赵公子，而反德报之，所以为卿者尽矣。如其不还，在卿为负义，道里虽近，当亦不复过问，何不信之与有?&rdquo;女去，二日即返。问：&ldquo;何速?&rdquo;曰：&ldquo;父以君在汴曾相戏弄，未能忘怀，言之絮叨;妾不欲复闻，故早来也。&rdquo;自此闺中之往来无间，而翁婿间尚不通吊庆云。</p><p>　　异史氏曰：&ldquo;狐情反复，谲诈已甚。悔婚之事，两女而一辙，诡可知矣。然要而婚之，是启其悔者犹在初也。且婿既爱女而救其父，止宜置昔怨而仁化之;乃复狎弄于危急之中，何怪其没齿不忘也!天下之有冰玉而不相能者，类如此。&rdquo;</p><p>　　席方平</p><p>　　席方平，东安人。其父名廉，性戆拙。因与里中羊富室有郤，羊先死;数年，廉病垂危，谓人曰：&ldquo;羊某今贿嘱冥使搒我矣。&rdquo;俄而身赤肿，号呼遂死，席惨怛不食，曰：&ldquo;我父朴讷，今见凌于强鬼;我将赴冥，代伸冤气矣。&rdquo;自此不复言，时坐时立，状类痴，盖魂已离舍。</p><p>　　席觉初出门，莫知所往，但见路有行人，便问城邑。少选，入城。其父已收狱中。至狱门，遥见父卧檐下，似甚狼狈。举目见子，潸然流涕，曰：&ldquo;狱吏悉受赇嘱，日夜搒掠，胫股摧残甚矣!&rdquo;席怒，大骂狱吏：&ldquo;父如有罪，自有王章，岂汝等死魅所能操耶!&rdquo;遂出，写状。趁城隍早衙，喊冤投之。羊惧，内外贿通，始出质理。城隍以所告无据，颇不直席。席愤气无伸，冥行百余里，至郡，以官役私状，告诸郡司。迟至半月，始得质理。郡司扑席，仍批城隍赴案。席至邑，备受械梏，惨冤不能自舒。城隍恐其再讼，遣役押送归家。役至门辞去。</p><p>　　席不肯入，遁赴冥府，诉郡邑之酷贪。冥王立拘质对。二官密遣腹心与席关说，许以千金。席不听。过数日，逆旅主人告曰：&ldquo;君负气已甚，官府求和而执不从，今闻于王前各有函进，恐殆矣。&rdquo;席犹未信。俄有皂衣人唤入。升堂，冥王有怒色，不容置词，命笞二十。席厉声问：&ldquo;小人何罪?&rdquo;冥王漠若不闻。席受笞，喊曰：&ldquo;受笞允当，谁教我无钱也!&rdquo;冥王益怒，命置火床。两鬼捽席下，见东墀有铁床，炽火其下，床面通赤。鬼脱席衣，掬置其上，反复揉捺之。痛极，骨肉焦黑，苦不得死。约一时许，鬼曰：&ldquo;可矣。&rdquo;遂扶起，促使下床着衣，犹幸跛而能行。复至堂上，冥王问：&ldquo;敢再讼乎?&rdquo;席曰：&ldquo;大冤未伸，寸心不死，若言不讼，是欺王也。必讼!&rdquo;王曰：&ldquo;讼何词?&rdquo;席曰：&ldquo;身所受者，皆言之耳。&rdquo;冥王又怒，命以锯解其体。二鬼拉去，见立木高八九尺许，有木板二，仰置其上，上下凝血模糊。方将就缚，忽堂上大呼&ldquo;席某&rdquo;，二鬼即复押回。冥王又问：&ldquo;尚敢讼否?&rdquo;答曰：&ldquo;必讼!&rdquo;冥王命捉去速解。既下，鬼乃以二板夹席，缚木上。锯方下，觉顶脑渐辟，痛不可忍，顾亦忍而不号。闻鬼曰：&ldquo;壮哉此汉!&rdquo;锯隆隆然寻至胸下。又闻一鬼云：&ldquo;此人大孝无辜，锯令稍偏，勿损其心。&rdquo;遂觉锯锋曲折而下，其痛倍苦。俄顷，半身辟矣;板解，两身俱仆。鬼上堂大声以报，堂上传呼，令合身来见。二鬼即推令复合，曳使行。席觉锯缝一道，痛欲复裂，半步而踣。一鬼于腰间出丝带一条授之，曰：&ldquo;赠此以报汝孝。&rdquo;受而束之，一身顿健，殊无少苦。遂升堂而伏。冥王复问如前;席恐再罹酷毒，便答：&ldquo;不讼矣。&rdquo;冥王立命送还阳界。隶率出北门，指示归途，反身遂去。</p><p>　　席念阴曹之昧暗尤甚于阳间，奈无路可达帝听。世传灌口二郎为帝勋戚，其神聪明正直，诉之当有灵异。窃喜二隶已去，遂转身南向。奔驰间，有二人追至，曰：&ldquo;王疑汝不归，今果然矣。&rdquo;捽回复见冥王。窃疑冥王益怒，祸必更惨;而王殊无厉容，谓席曰：&ldquo;汝志诚孝。但汝父冤，我已为若雪之矣。今已往生富贵家，何用汝鸣呼为。今送汝归，予以千金之产、期颐之寿，于愿足乎?&rdquo;乃注籍中，嵌以巨印，使亲视之。席谢而下。鬼与俱出，至途，驱而骂曰：&ldquo;奸猾贼!频频反复，使人奔波欲死!再犯，当捉入大磨中，细细研之!&rdquo;席张目叱曰：&ldquo;鬼子胡为者!我性耐刀锯，不耐挞楚。请反见王，王如令我自归，亦复何劳相送。&rdquo;乃返奔。二鬼惧，温语劝回。席故蹇缓，行数步，辄憩路侧。鬼含怒不敢复言。约半日，至一村，一门半开，鬼引与共坐;席便据门阈，二鬼乘其不备，推入门中。</p><p>　　惊定自视，身已生为婴儿。愤啼不乳，三日遂殇。魂摇摇不忘灌口，约奔数十里，忽见羽葆来，幡戟横路。越道避之，因犯卤簿，为前马所执，絷送车前。仰见车中一少年，丰仪瑰玮。问席：&ldquo;何人?&rdquo;席冤愤正无所出，且意是必巨官，或当能作威福，因缅诉毒痛。车中人命释其缚，使随车行。俄至一处，官府十余员，迎谒道左，车中人各有问讯。已而指席谓一官曰：&ldquo;此下方人，正欲往诉，宜即为之剖决。&rdquo;席询之从者，始知车中即上帝殿下九王，所嘱即二郎也。席视二郎，修躯多髯，不类世间所传。九王既去，席从二郎至一官廨，则其父与羊姓并衙隶俱在。少顷，槛车中有囚人出，则冥王及郡司、城隍也。当堂对勘，席所言皆不妄。三官战栗，状若伏鼠。二郎援笔立判;顷刻，传下判语，令案中人共视之。判云：&ldquo;勘得冥王者：职膺王爵，身受帝恩。自应贞洁以率臣僚，不当贪墨以速官谤。而乃繁缨棨戟，徒夸品秩之尊;羊狠狼贪，竟玷人臣之节。斧敲斫，斫入木，妇子之皮骨皆空;鲸吞鱼，鱼食虾，蝼蚁之微生可悯。当掬江西之水，为尔湔肠;即烧东壁之床，请君入瓮。城隍、郡司，为小民父母之官，司上帝牛羊之牧。虽则职居下列，而尽瘁者不辞折腰;即或势逼大僚，而有志者亦应强项。乃上下其鹰鸷之手，既罔念夫民贫;且飞扬其狙狯之奸，更不嫌乎鬼瘦。惟受赃而枉法，真人面而兽心!是宜剔髓伐毛，暂罚冥死;所当脱皮换革，仍令胎生。隶役者：既在鬼曹，便非人类。只宜公门修行，庶还落蓐之身;何得苦海生波，益造弥天之孽?飞扬跋扈，狗脸生六月之霜;隳突叫号，虎威断九衢之路。肆淫威于冥界，咸知狱吏为尊;助酷虐于昏官，共以屠伯是惧。当以法场之内，剁其四肢;更向汤镬之中，捞其筋骨。羊某：富而不仁，狡而多诈。金光盖地，因使阎摩殿上尽是阴霾;铜臭熏天，遂教枉死城中全无日月。余腥犹能役鬼，大力直可通神。宜籍羊氏之家，以偿席生之孝。即押赴东岳施行。&rdquo;又谓席廉：&ldquo;念汝子孝义，汝性良懦，可再赐阳寿三纪。&rdquo;使两人送之归里。席乃抄其判词，途中父子共读之。至家，席先苏：令家人启棺视父，僵尸犹冰，俟之终日，渐温而活。又索抄词，则已无矣。</p><p>　　自此，家道日丰，三年良沃遍野;而羊氏子孙微矣;楼阁田产，尽为席有。即有置其田者，必梦神人叱之曰：&ldquo;此席家物，汝乌得有之!&rdquo;初未深信;既而种作，则终年升斗无所获，于是复鬻于席。席父九十余岁而卒。</p><p>　　异史氏曰：&ldquo;人人言净土，而不知生死隔世，意念都迷，且不知其所以来，又乌知其所以去;而况死而又死，生而复生者乎?忠孝志定，万劫不移，异哉席生，何其伟也!&rdquo;</p><p>　　素秋</p><p>　　俞慎，字谨庵，顺天旧家子。赴试入都，舍于郊郭。时见对户一少年，美如冠玉。心好之，渐近与语，风雅尤绝。大悦，捉臂邀至寓所，相与款宴。问其姓氏，则金陵俞士忱也，字恂九。公子闻与同姓，更加浃洽，订为昆仲;少年遂减名字为忱。</p><p>　　明日，过其家，书舍光洁;然门庭踧落，更无厮仆。引公子入内，呼妹出拜，年约十三四，肌肤莹澈，粉玉无其白也。少顷，托茗献客，家中似无臧获。公子异之，数语遂出。自后友爱如胞。恂九无日不来，或留共宿，则以弱妹无伴为辞。公子曰：&ldquo;吾弟流寓千里，曾无应门之僮，兄妹纤弱，何以为生?计不如从我去，有斗舍可共栖止，如何?&rdquo;恂九喜，约以场后。试毕，恂九邀公子去，曰：&ldquo;中秋月明如昼，妹子素秋，具有蔬酒，勿违其意。&rdquo;竟挽入内。素秋出，略道温凉，便入复室，下帘治具。少间，自出行炙。公子起曰：&ldquo;妹子奔波，情何以忍!&rdquo;</p><p>　　素秋笑入。顷之，搴帘出，则一青衣婢捧壶;又一媪托柈进烹鱼。公子讶曰：&ldquo;此辈何来?不早从事，而烦妹子?&rdquo;恂九微笑曰：&ldquo;妹子又弄怪矣。&rdquo;但闻帘内吃吃作笑声，公子不解其故。既而筵终，婢媪撤器，公子适嗽，误咳婢衣;婢随唾而倒，碎碗流炙。视婢，则帛剪小人，仅四寸许。恂九大笑。素秋笑出，拾之而去。俄而婢复出，奔走如故，公子大异之。恂九曰：&ldquo;此不过妹子幼时，卜紫姑之小技耳。&rdquo;公子因问：&ldquo;弟妹都已长成，何未婚姻?&rdquo;答云：&ldquo;先人即世，去留尚无定所，故此迟迟。&rdquo;遂与商定行期，鬻宅，携妹与公子俱西。既归，除舍舍之;又遣一婢为之服役。</p><p>　　公子妻，韩侍郎之犹女也，尤怜爱素秋，饮食共之。公子与恂九亦然。而恂九又最慧，目下十行，试作一艺，老宿不能及之。公子劝赴童试，恂九曰：&ldquo;姑为此业者，聊与君分苦耳。自审福薄，不堪仕进;且一入此途，遂不能不戚戚于得失，故不为也。&rdquo;居三年，公子又下第。恂九大为扼腕，奋然曰：&ldquo;榜上一名，何遂艰难若此!我初不欲为成败所惑，故宁寂寂耳。今见大哥不能发舒，不觉中热，十九岁老童，当效驹驰也。&rdquo;公子喜，试期送入场，邑、郡、道皆第一。益与公子下帷攻苦。逾年科试，并为郡、邑冠军。恂九名大噪，远近争婚之，恂九悉却去。公子力劝之，乃以场后为解。</p><p>　　无何，试毕，倾慕者争录其文，相传颂;恂九亦自觉第二人不屑居也。及榜发，兄弟皆黜。时方对饮，公子尚强作噱;恂九失色，酒盏倾堕，身仆案下。扶置榻上，病已困殆。急呼妹至，张目谓公子曰：&ldquo;吾两人情虽如胞，实非同族。弟自分已登鬼箓。衔恩无可相报，素秋已长成，既蒙嫂抚爱，媵之可也。&rdquo;公子作色曰：&ldquo;是真吾弟之乱命也!其将谓我人头畜鸣者耶!&rdquo;恂九泣下。公子即以重金为购良材。恂九命舁至，力疾而入，嘱妹曰：&ldquo;我没后，即阖棺，无令一人开视。&rdquo;公子尚欲有言，而目已瞑矣。公子哀伤，如丧手足。然窃疑其嘱异，俟素秋他出，启而视之，则棺中袍服如蜕;揭之，有蠹鱼径尺，僵卧其中。骇异间，素秋促入，惨然曰：&ldquo;兄弟何所隔阂?所以然者，非避兄也;但恐传布飞扬，妾亦不能久居耳。&rdquo;公子曰：&ldquo;礼缘情制，情之所在，异族何殊焉?妹宁不知我心乎?即中馈当无漏言，请勿虑。&rdquo;遂速卜吉期，厚葬之。初，公子欲以素秋论婚于世家，恂九不欲。既殁，公子商于素秋，素秋不应。公子曰：&ldquo;妹子年已二十，长而不嫁，人其谓我何?&rdquo;对曰：&ldquo;若然，但惟兄命。然自顾无福相，不愿入侯门，寒士而可。&rdquo;公子曰：&ldquo;诺。&rdquo;不数日，冰媒相属，卒无所可。先是，公子妻弟韩荃来吊，得窥素秋，心爱悦之，欲购作小妻。谋之姊，姊急戒勿言，恐公子知。韩心不释，托媒风示公子，许为买乡场关节。公子闻之，大怒诟骂，将致意者批逐出门，自此交往遂绝。又有故尚书孙某甲，将娶而妇卒，亦遣冰来。其甲第人所素识，公子欲一见其人，因使媒约，使甲躬谒。及期。垂帘于内，令素秋自相之。甲至，裘马驺从，炫耀闾里;人又秀雅如处子。公子大悦，而素秋殊不乐。公子竟许之，盛备装奁。素秋固止之;公子亦不听，卒厚赠焉。既嫁，琴瑟甚敦。然兄嫂系念，月辄归宁。来时，奁中珠绣，必携数事，付嫂收贮。嫂不解其意，亦姑听之。</p><p>　　甲少孤，寡母溺爱太过，日近匪人，引诱嫖赌，家传书画鼎彝，皆以鬻偿戏债。韩荃与有瓜葛，日招甲饮而窃探之，愿以两妾及五百金易素秋。甲初不肯;韩固求之，甲意摇动，恐公子不甘。韩曰：&ldquo;彼与我至戚，此又非其支系，若事已成，彼亦无如我何;万一有他，我身任之。有家君在，何畏一俞谨庵哉!&rdquo;遂盛妆两姬出行酒，且曰：&ldquo;果如所约，此即君家人矣。&rdquo;甲惑之，约期而去。至日，虑韩诈谖，夜候于途，果有舆来，启帘验照不虚，乃导去，姑置斋中。韩仆以五百金交兑明白。甲奔入，诳素秋曰：&ldquo;公子暴病相呼。&rdquo;素秋未遑理妆，草草遂出。舆既发，夜迷不知何所，逴行良远，殊不可到。忽见二巨烛来，众窃喜其可以问路。及至前，则巨蟒两目如灯。众大骇，人马俱窜，委舆路侧;将曙复集，则空舆存焉。意必葬于蛇腹，归告主人，垂首丧气而已。</p><p>　　数日后，公子遣人诣妹，始知为恶人赚去，初不疑其婿之伪也。陪娶婢归，细诘情迹，微窥其变，忿极，遍诉都邑。某甲惧，求救于韩。韩以金妾两亡，正复懊丧，斥绝不为力。甲呆憨无所复计，各处勾牒至，俱以赂嘱免行。月余，金珠服饰，典货一空。公子于宪府究理甚急，邑官皆奉严令，甲知不能复匿，始出，至公堂实情尽吐。宪票拘韩对质。韩惧，以情告父。父时已休职，怒其所为不法，执付隶。及见官府，言及遇蟒之变，悉谓其词枝梧;家人搒扌旁掠殆遍，甲亦屡被敲楚。幸母日鬻田产，上下营求，刑轻得不死，而韩仆已瘐毙矣。韩久困囹圄，愿助甲赂公子千金，哀求罢讼。公子不许。甲母又请益以二姬，但求姑存疑案，以待寻访;妻又承叔母命，朝夕解免，公子乃许之。甲家綦贫，货宅办金，而急切不能得售，因先送姬来，乞其延缓。</p><p>　　逾数日，公子夜坐斋中，素秋偕一媪，蓦然忽入。公子骇问：&ldquo;妹固无恙耶?&rdquo;笑曰：&ldquo;蟒变乃妹之小术耳。当夜窜入一秀才家，依于其母。彼亦识兄，今在门外。&rdquo;公子倒屣出迎，则宛平名士周生也，素相善。把臂入斋，款洽臻至。倾谈既久，始知颠末。初，素秋昧爽款生门，母纳入，诘之，知为公子妹，便欲驰报。素秋止之，因与母居。甚得母欢，以子无妇，窃属意素秋，微言之。素秋以未奉兄命为辞。生亦以公子交契，故不肯作无媒之合，但频频侦听。知讼事已有关说，素秋乃告母欲归。母遣生率一媪送之，即嘱媪为媒。公子以素秋居生家久，亦有此心;及闻媪言，大喜，即与生面订姻好。先是，素秋夜归，欲使公子得金而后宣之。公子不可，曰：&ldquo;向愤无所泄，故索金以败之耳。今复见妹，万金何能易哉!&rdquo;即遣人告诸两家罢之。又念生家不丰，道又远，亲迎殊难，因移生母来，居以恂九旧第;生亦备币帛鼓乐，婚嫁成礼。</p><p>　　一日，嫂戏素秋曰：&ldquo;今得新婿，从前枕席之爱，犹忆之否?&rdquo;素秋笑顾婢曰：&ldquo;忆之否?&rdquo;嫂不解，研问之，盖三年床第，皆以婢代。每夕，以笔画其两眉，驱之去，即对烛独坐，婿亦不之辨也。益奇之，求其术，但笑不言。次年大比，生将与公子偕往。素秋曰：&ldquo;不必。&rdquo;公子强挽而去。是科，公子中式，生落第归。逾年，母卒，遂不复言进取矣。一日，素秋谓嫂曰：&ldquo;向求我术，固未肯以此骇物听也。今将远别，请秘授之，亦可以避兵燹。&rdquo;嫂惊问故，答曰：&ldquo;三年后，此处当无人烟。妾荏弱不堪惊恐，将蹈海滨而隐。大哥富贵中人，不可以偕，故言别也。&rdquo;乃以术悉授嫂。数日，又告别，公子留之不得，至泣下，问：&ldquo;何往?&rdquo;又不言。鸡鸣早起，携一白须奴，控双卫而去。公子阴使人尾送之，至胶莱之界，尘雾幛天，既晴，已迷所住。</p><p>　　三年后，闯寇犯顺，村舍为墟。韩夫人剪帛置门内，寇至，见云绕韦驮高丈余，遂骇走，以是得保无恙。后村中有贾客至海上，遇一叟似老奴，而髭发尽黑，猝不能认。叟停足笑曰：&ldquo;我家公子尚健耶?借口寄语：秋姑亦甚安乐。&rdquo;问其居何里，曰：&ldquo;远矣，远矣!&rdquo;匆匆遂去。公子闻之，使人于所在遍访之，竟无踪迹。</p><p>　　异史氏曰：&ldquo;管城子无食肉相，其来旧矣。初念甚明，而乃持之不坚。宁如糊眼主司，固衡命不衡文耶?一击不中，冥然遂死，蠹鱼之痴，一何可怜!伤哉雄飞，不如雌伏。&rdquo;</p><p>　　贾奉雉</p><p>　　贾奉雉，平凉人。才名冠世，而试辄不售。一日途中遇一秀才，自言姓郎，风格飘洒，谈言微中。因邀俱归，出课艺就正。郎读之，不甚称许，曰：&ldquo;足下文，小试取第一则有余，大场取榜尾亦不足。&rdquo;贾曰：&ldquo;奈何?&rdquo;郎曰：&ldquo;天下事，仰而跂之则难，俯而就之甚易，此何须鄙人言哉!&rdquo;遂指一二人、一二篇以为标准，大率贾所鄙弃而不屑道者。贾笑曰：&ldquo;学者立言，贵乎不朽，即味列八珍，当使天下不以为泰耳。如此猎取功名，虽登台阁，犹为贱也。&rdquo;郎曰：&ldquo;不然。文章虽美，贱则弗传。君将抱卷以终也则已;不然，帘内诸官，皆以此等物事进身，恐不能因阅君文，另换一副眼睛肺肠也。&rdquo;贾终默然。郎起笑曰：&ldquo;少年盛气哉!&rdquo;遂别去。</p><p>　　是秋入闱复落，邑邑不得志，颇思郎言，遂取前所指示者强读之。未至终篇，昏昏欲睡，心惶惑无以自主。又三年，场期将近，郎忽至，相见甚欢。出拟题七使贾作文。及咸索阅，不许，令复作;作已，又訾之。贾戏于落卷中，集其『艹』茸泛滥，不可告人之句，连缀成文，示之。郎喜曰：&ldquo;得之矣!&rdquo;因使熟记，坚嘱勿忘。贾笑曰：&ldquo;实相告：此言不由中，转瞬即去，便受夏楚，不能复忆之也。&rdquo;郎坐案头，强令自诵一遍;因使袒背，以笔写符而去，曰：&ldquo;只此已足，可以束阁群书矣。&rdquo;验其符，濯之不下，深入肌理。</p><p>　　入场七题，无一遗者。回思诸作，茫不记忆，惟戏缀之文，历历在心。然把笔终以为羞;欲少窜易，而颠倒苦思，更不能复易一字。日已西坠，直录而出。郎候之已久，问：&ldquo;何暮也?&rdquo;贾以实告，即求拭符;视之，已漫灭矣。回忆场中文，浑如隔世。奇之，因问：&ldquo;何不自谋?&rdquo;笑曰：&ldquo;某惟不作此等想，故不能读此等文也。&rdquo;遂约明日过其寓。贾曰：&ldquo;诺。&rdquo;郎去，贾复取文自阅，大非本怀，怏怏自失，不复访郎，嗒丧而归。榜发，竟中经魁。复阅旧稿，汗透重衣，自言曰：&ldquo;此文一出，何以见天下士乎!&rdquo;正惭怍间，郎忽至</p><p>　　，曰：&ldquo;求中即中矣，何其闷也?&rdquo;曰：&ldquo;仆适自念，以金盆玉碗贮狗矢，真无颜出见同人。行将遁迹山林，与世长辞矣。&rdquo;郎曰：&ldquo;此论亦高，但恐不能耳。若果能，仆引见一人，长生可得，并千载之名，亦不足恋，况傥来之富贵乎!&rdquo;贾悦，留与共宿，曰：&ldquo;容某思之。&rdquo;天明，谓郎曰：&ldquo;吾志决矣!&rdquo;不告妻子，飘然遂去。</p><p>　　渐入深山，至一洞府。有叟坐堂上，郎使参之，呼以师。叟曰：&ldquo;来何早也?&rdquo;郎曰：&ldquo;此人道念已坚，望加收齿。&rdquo;叟曰：&ldquo;汝既来，须将此身并置度外，始得。&rdquo;贾唯唯听命。郎送至一院，安其寝处，又投以饵，始去。房亦精洁;但户无扉，窗无棂，内惟一几一榻。贾解履登榻，月明穿射;觉微饥，取饵啖之，甘而易饱。因即寂坐，但觉清香满室，脏腑空明，脉络皆可指数。忽闻有声甚厉，似猫抓痒，自牖窥之，则虎蹲檐下。乍见，甚惊;因忆师言，收神凝坐。虎似知有其人，寻入近榻，气咻咻，遍嗅足股。少间，闻庭中嗥动，如鸡受缚，虎即趋出。</p><p>　　又坐少时，一美人入，兰麝扑人，悄然登榻，附耳小言曰：&ldquo;我来矣。&rdquo;一言之间，口脂散馥。贾瞑然不少动。又低声曰：&ldquo;睡乎?&rdquo;声音颇类其妻，心微动。又念曰：&ldquo;此皆师相试之幻术也。&rdquo;瞑如故。美人曰：&ldquo;鼠子动矣!&rdquo;初，夫妻与婢同室，狎亵惟恐婢闻，私约一谜曰：&ldquo;鼠子动，则相欢好。&rdquo;忽闻是语，不觉大动，开目凝视，真其妻也。问：&ldquo;何能来?&rdquo;答云：&ldquo;郎生恐君岑寂思归，遣一妪导我来。&rdquo;言次，因贾出门不相告语，偎傍之际，颇有怨怼。贾慰藉良久，始得嬉笑为欢。既毕，夜已向晨，闻叟谯呵声，渐近庭院。妻急起，无地自匿，遂越短墙而去。俄顷，郎从曳入。叟对贾杖郎，便令逐客。郎亦引贾自短墙出，曰：&ldquo;仆望君奢，不免躁进;不图情缘未断，累受扑责。从此暂别，相见行有日矣。&rdquo;指示归途，拱手遂别。</p><p>　　贾俯视故村，故在目中。意妻弱步，必滞途间。疾趋里余，已至家门，但见房垣零落，旧景全非，村中老幼，竟无一相识者，心始骇异。忽念刘、阮返自天台，情景真似。不敢入门，于对户憩坐。良久，有老翁曳杖出。贾揖之，问：&ldquo;贾某家何所?&rdquo;翁指其第曰：&ldquo;此即是也。得无欲闻奇事耶?仆悉知之。相传此公闻捷即遁;遁时，其子才七八岁。后至十四五岁，母忽大睡不醒。子在时，寒暑为之易衣;迨后穷踧，房舍拆毁，惟以木架苫覆蔽之。月前，夫人忽醒，屈指百余年矣。远近闻其异，皆来访视，近日稍稀矣。&rdquo;贾豁然顿悟，曰：&ldquo;翁不知贾奉雉即某是也。&rdquo;翁大骇，走报其家。</p><p>　　时长孙已死;次孙祥，至五十余矣。以贾年少，疑有诈伪。少间，夫人出，始识之。双涕霪霪，呼与俱去。苦无屋宇，暂入孙舍。大小男妇，奔入盈侧，皆其曾、玄，率陋劣少文。长孙妇吴氏，沽酒具藜藿;又使少子杲及妇，与已同室，除舍舍祖翁姑。贾入舍，烟埃儿溺，杂气熏人。居数日，懊惋殊不可耐。两孙家分供餐饮，调饪尤乖。里中以贾新归，日日招饮;而夫人恒不得一饱。吴氏故士人女，颇娴闺训，承顺不衰。祥家给奉渐疏，或呼而与之。贾怒，携夫人去，设帐东里。每谓夫人曰：&ldquo;吾甚悔此一返，而已无及矣。不得已，复理旧业，若心无愧耻，富贵不难致也。&rdquo;居年余，吴氏犹时馈赠，而祥父子绝迹矣。是岁，试入邑痒。宰重其文，厚赠之，由此家稍裕。祥稍稍来近就之。贾唤入，计曩所耗费，出金偿之，斥绝令去。遂买新第，移吴氏共居之，吴二子，长者留守旧业;次杲颇慧，使与门人辈共笔砚。</p><p>　　贾自山中归，心思益明澈，遂连捷登进士。又数年，以侍御出巡两浙，声名赫奕，歌舞楼台，一时称盛。贾为人鲠峭，不避权贵，朝中大僚，思中伤之。贾屡疏恬退，未蒙俞允，未几而祸作矣。先是，祥六子皆无赖，贾虽摈斥不齿，然皆窃余势以作威福，横占田宅，乡人共患之。有某乙娶新妇，祥次子篡娶为妾。乙故狙诈，乡人敛金助讼，以此闻于都。当道交章劾贾。贾殊无以自剖，被收经年。祥及次子皆瘐死。贾奉旨充辽阳军。</p><p>　　时杲入泮已久，人颇仁厚，有贤声。夫人生一子，年十六，遂以嘱杲，夫妻携一仆一媪而去。贾曰：&ldquo;十余年之富贵，曾不如一梦之久。今始知荣华之场，皆地狱境界，悔比刘晨、阮肇，多造一重孽案耳。&rdquo;数日抵海岸，遥见巨舟来，鼓乐殷作，虞候皆如天神。既近，舟中一人出，笑请侍御过舟少憩。贾见惊喜，踊身而过，押吏不敢禁。夫人急欲相从，而相去已远，遂愤投海中。漂泊数步，见一人垂练于水，引救而去。隶命篙师荡舟，且追且号，但闻鼓声如雷，与轰涛相间，瞬间遂杳。仆识其人，盖郎生也。</p><p>　　异史氏曰：&ldquo;世传陈大士在闱中，书艺既成，吟诵数四，叹曰：&lsquo;亦复谁人识得!&rsquo;遂弃而更作，以故闱墨不及诸稿。贾生羞而遁去，盖亦有仙骨焉。乃再返人世，遂以口腹自贬，贫贱之中人甚矣哉!&rdquo;</p><p>　　胭脂</p><p>　　东昌卞氏，业牛医者，有女小字胭脂，才姿惠丽。父宝爱之，欲占卜清门，而世族鄙其寒贱，不屑缔盟，所以及笄未字。对户庞姓之妻王氏，佻脱善谑，女闺中谈友也。一日送至门，见一少年过，白服裙帽，丰采甚都。女意动，秋波萦转之。少年俯首趋去。去既远，女犹凝眺。王窥其意，戏谓曰：&ldquo;以娘子才貌，得配若人，庶可无憾。&rdquo;女晕红上颊，脉脉不作一语。王问：&ldquo;识得此郎否?&rdquo;女曰：&ldquo;不识。&rdquo;曰：&ldquo;此南巷鄂秀才秋隼，故孝廉之子。妾向与同里，故识之，世间男子无其温婉。近以妻服未阕，故衣素。娘子如有意，当寄语使委冰焉。&rdquo;女无语，王笑而去。</p><p>　　数日无耗，女疑王氏未往，又疑宦裔不肯俯就。邑邑徘徊，渐废饮食;萦念颇苦，寝疾惙顿。王氏适来省视，研诘病由。女曰：&ldquo;自亦不知。但尔日别后，渐觉不快，延命假息，朝暮人也。&rdquo;王小语曰：&ldquo;我家男子负贩未归，尚无人致声鄂郎。芳体违和，莫非为此?&rdquo;女赪颜良久。王戏曰：&ldquo;果为此，病已至是，尚何顾忌?先令其夜来一聚，彼宁不肯可?&rdquo;女叹气曰：&ldquo;事至此，已不能羞。若渠不嫌寒贱，即遣冰来，病当愈;若私约，则断断不可!&rdquo;王颔之而去。</p><p>　　王幼时与邻生宿介通，既嫁，宿侦夫他出，辄寻旧好。是夜宿适来，因述女言为笑，戏嘱致意鄂生。宿久知女美，闻之窃喜其有机可乘。欲与妇谋，又恐其妒，乃假无心之词，问女家闺闼甚悉。次夜，逾垣入，直达女所，以指叩窗。女问：&ldquo;谁何?&rdquo;答曰：&ldquo;鄂生。&rdquo;女曰：&ldquo;妾所以念君者，为百年，不为一夕。郎果爱妾，但当速遣冰人;若言私合，不敢从命。&rdquo;宿姑诺之，苦求一握玉腕为信。女不忍过拒，力疾启扉。宿遽入，抱求欢。女无力撑拒，仆地上，气息不续。宿急曳之。女曰：&ldquo;何来恶少，必非鄂郎;果是鄂郎，其人温驯，知妾病由，当相怜恤，何遂狂暴若此!若复尔尔，便当鸣呼，品行亏损，两无所益!&rdquo;宿恐假迹败露，不敢复强，但请后会。女以亲迎为期。宿以为远，又请。女厌纠缠，约待病愈。宿求信物，女不许;宿捉足解绣履而出。女呼之返，曰：&ldquo;身已许君，复何吝惜?但恐&lsquo;画虎成狗&rsquo;，致贻污谤。今亵物已入君手，料不可反。君如负心，但有一死!&rdquo;宿既出，又投宿王所。既卧，心不忘履，阴摸衣袂，竟已乌有。急起篝灯，振衣冥索。诘王，不应。疑其藏匿，王又故笑以疑之。宿不能隐，实以情告。言已，遍烛门外，竟不可得。懊恨归寝，犹意深夜无人，遗落当犹在途也。早起寻，亦复杳然。</p><p>　　先是，巷中有毛大者，游手无籍。尝挑王氏不得，知宿与洽，思掩执以胁之。是夜，过其门，推之未扃，潜入。方至窗下，踏一物，软若絮绵，拾视，则巾裹女舄。伏听之，闻宿自述甚悉，喜极，抽息而出。逾数夕，越墙入女家，门户不悉，误诣翁舍。翁窥窗，见男子，察其音迹，知为女来。大怒，操刀直出。毛大骇，反走。方欲攀垣，而卞追已近，急无所逃，反身夺刃;媪起大呼，毛不得脱，因而杀翁。女稍痊，闻喧始起。共烛之，翁脑裂不能言，俄顷已绝。于墙下得绣履，媪视之，胭脂物也。逼女，女哭而实告之;不忍贻累王氏，言鄂生之自至而已。天明，讼于邑。</p><p>　　官拘鄂。鄂为人谨讷，年十九岁，见人羞涩如处子。被执，骇绝。上堂不能置词，惟有战栗。宰益信其情实，横加梏械。生不堪痛楚，遂诬服。及解郡，敲扑如邑。生冤气填塞，每欲与女面质;及相见，女辄诟詈，遂结舌不能自伸，由是论死。经数官复讯无异。</p><p>　　后委济南府复审。时吴公南岱守济南，一见鄂生，疑其不类杀人者，阴使人从容私问之，俾尽得其词。公以是益知鄂生冤。筹思数日，始鞫之。先问胭脂：&ldquo;订约后，有知者否?&rdquo;曰：&ldquo;无之。&rdquo;　&ldquo;遇鄂生时，别有人否?&rdquo;亦曰：&ldquo;无之。&rdquo;乃唤生上，温语慰问。生曰：&ldquo;曾过其门，但见旧邻妇王氏同一少女出，某即趋避，过此并无一言。&rdquo;吴公叱女曰：&ldquo;适言侧无他人，何以有邻妇也?&rdquo;欲刑之。女惧曰：&ldquo;虽有王氏，与彼实无关涉。&rdquo;公罢质，命拘王氏。拘到，禁不与女通，立刻出审，便问王：&ldquo;杀人者谁?&rdquo;王曰：&ldquo;不知。&rdquo;公诈之曰：&ldquo;胭脂供，杀卞某汝悉知之，何得不招?&rdquo;妇呼曰：&ldquo;冤哉!淫婢自思男子，我虽有媒合之言，特戏之耳。彼自引奸夫入院，我何知焉!&rdquo;公细诘之，始述</p><p>　　其前后相戏之词。公呼女上，怒曰：&ldquo;汝言不知情，今何以自供撮合哉?&rdquo;女流涕曰：&ldquo;自己不肖，致父惨死，讼结不知何年，又累他人，诚不忍耳。&rdquo;公问王氏：&ldquo;既戏后，曾语何人?&rdquo;王供：&ldquo;无之。&rdquo;公怒曰：&ldquo;夫妻在床，应无不言者，何得云无?&rdquo;王曰：&ldquo;丈夫久客未归。&rdquo;公曰：&ldquo;虽然，凡戏人者，皆笑人之愚，以炫已之慧，更不向一人言，将谁欺?&rdquo;命梏十指。妇不得已，实供：&ldquo;曾与宿言。&rdquo;公于是释鄂拘宿。宿至，自供：&ldquo;不知。&rdquo;公曰：&ldquo;宿妓者必非良士!&rdquo;严械之。宿供曰：&ldquo;赚女是真。自失履后，未敢复往，杀人实不知情。&rdquo;公曰：&ldquo;逾墙者何所不至!&rdquo;又械之。宿不任凌藉，遂亦诬承。招成报上，咸称吴公之神。铁案如山，宿遂延颈以待秋决矣。然宿虽放纵无行，实亦东国名士。闻学使施公愚山贤能称最，且又怜才恤士，宿因以一词控其冤枉，语言怆恻。公乃讨其招供，反复凝思之，拍案曰：&ldquo;此生冤也!&rdquo;遂请于院、司，移案再鞫。问宿生：&ldquo;鞋遗何所?&rdquo;供曰：&ldquo;忘之。但叩妇门时，犹在袖中。&rdquo;转诘王氏：&ldquo;宿介之外，奸夫有几?&rdquo;供曰：&ldquo;无之。&rdquo;公曰：&ldquo;淫妇岂得专私一人?&rdquo;又供曰：&ldquo;身与宿介，稚齿交合，故未能谢绝;后非无见挑者，身实未敢相从。&rdquo;因使指其挑者，供云：&ldquo;同里毛大，屡挑屡拒之矣。&rdquo;公曰：&ldquo;何忽贞白如此?&rdquo;命搒之。妇顿首出血，力辨无有，乃释之。又诘：&ldquo;汝夫远出，宁无有托故而来者?&rdquo;答曰：&ldquo;有之。某甲、某乙，皆以借贷馈赠，曾一二次入小人家。&rdquo;</p><p>　　盖甲、乙皆巷中游荡之子，有心于妇而未发者也。公悉籍其名，并拘之。既齐，公赴城隍庙，使尽伏案前。讯曰：&ldquo;曩梦神告，杀人者不出汝等四五人中。今对神明，不得有妄言。如肯自首，尚可原宥;虚者，廉得无赦!&rdquo;同声言无杀人之事。公以三木置地，将并夹之。括发裸身，齐鸣冤苦。公命释之，谓曰：&ldquo;既不自招，当使鬼神指之。&rdquo;使人以毡褥悉障殿窗，令无少隙;袒诸囚背，驱入暗中，始投盆水，一一命自盥讫;系诸壁下，戒令</p><p>　　：&ldquo;面壁勿动，杀人者，当有神书其背&rdquo;。少间，唤出验视，指毛曰：&ldquo;此真杀人贼也!&rdquo;盖公先使人以灰涂壁，又以烟煤濯其手：杀人者恐神来书，故匿背于壁而有灰色;临出，以手护背，而有烟色也。公固疑是毛，至此益信。施以毒刑，尽吐其实。判曰：&ldquo;宿介：蹈盆成括杀身之道，成登徒子好色之名。只缘两小无猜，遂野鹜如家鸡之恋;为因一言有漏，致得陇兴望蜀之心。将仲子而逾园墙，便如鸟堕;冒刘郎而至洞口，竟赚门开。感</p><p>　　(巾兑)惊尨，鼠有皮胡若此?攀花折树，士无行其谓何!幸而听病燕之娇啼，犹为玉惜;怜弱柳之憔悴，未似莺狂。而释幺凤于罗中，尚有文人之意;乃劫香盟于袜底，宁非无赖之尤!蝴蝶过墙，隔窗有耳;莲花瓣卸，堕地无踪。假中之假以生，冤外之冤谁信?天降祸起，酷械至于垂亡;自作孽盈，断头几于不续。彼逾墙钻隙，固有玷夫儒冠;而僵李代桃，诚难消其冤气。是宜稍宽笞扑，折其已受之惨;姑降青衣，开彼自新之路。</p><p>　　若毛大者：刁猾无籍，市井凶徒。被邻女之投梭，淫心不死;伺狂童之入巷，贼智忽生。开户迎风，喜得履张生之迹;求浆值酒，妄思偷韩掾之香。何意魄夺自天，魂摄于鬼。浪乘槎木，直入广寒之宫;径泛渔舟，错认桃源之路。遂使情火息焰，欲海生波。刀横直前，投鼠无他顾之意;寇穷安往，急兔起反噬之心。越壁入人家，止期张有冠而李借;夺兵遗绣履，遂教鱼脱网而鸿罹。风流道乃生此恶魔，温柔乡何有此鬼蜮哉!即断首领，以快人心。</p><p>　　胭脂;身犹未字，岁已及笄。以月殿之仙人，自应有郎似玉;原霓裳之旧队，何愁贮屋无金?而乃感关雎而念好逑，竟绕春婆之梦;怨摽梅而思吉士，遂离倩女之魂。为因一线缠萦，致使群魔交至。争妇女之颜色，恐失&ldquo;胭脂&rdquo;;惹鸷鸟之纷飞，并托&lsquo;秋隼&rsquo;。莲钩摘去，难保一瓣之香;铁限敲来，几破连城之玉。嵌红豆于骰子，相思骨竟作厉阶;丧乔木于斧斤，可憎才真成祸水!葳蕤自守，幸白壁之无瑕;缧绁苦争，喜锦衾之可覆。嘉其入门之拒，犹洁白之情人;遂其掷果之心，亦风流之雅事。仰彼邑令，作尔冰人。&rdquo;案既结，遐迩传颂焉。</p><p>　　自吴公鞫后，女始知鄂生冤。堂下相遇，靦然含涕，似有痛惜之词，而未可言也。生感其眷恋之情，爱慕殊切;而又念其出身微贱，日登公堂，为千人所窥指，恐娶之为人姗笑，日夜萦回，无以自主。判牒既下，意始安贴。邑宰为之委禽，送鼓吹焉。</p><p>　　异史氏曰：&ldquo;甚哉!听讼之不可以不慎也!纵能知李代为冤，谁复思桃僵亦屈?然事虽暗昧，必有其间，要非审思研察，不能得也。呜呼!人皆服哲人之折狱明，而不知良工之用心苦矣。世之居民上者，棋局消日，绸被放衙，下情民艰，更不肯一劳方寸。至鼓动衙开，巍然坐堂上，彼哓哓者直以桎梏靖之，何怪覆盆之下多沉冤哉!&rdquo;</p><p>　　施愚山先生校士山左，爱才如命，奖励后进，非止衡文无屈士也。尝有名士入场，作&ldquo;宝藏兴焉&rdquo;文，误认作&ldquo;水&rdquo;;录毕而始悟之，料无不黜之理。因作词文后云：&ldquo;宝藏在山间，误认却在水边。山头盖起水晶殿。瑚长峰尖，珠结树颠。这一回崖中跌死撑船汉!告苍天：留点蒂儿，好与朋友看。&rdquo;先生阅而和之曰：&ldquo;宝藏将山夸，忽然见在水涯。樵夫漫说渔翁话。题目虽差，文字却佳，怎肯放在他人下。尝见他，登高怕险;那曾见，会水淹杀?&rdquo;此亦怜才一事也。</p><p>　　阿纤</p><p>　　奚山者，高密人。贸贩为业，常客蒙沂间。一日途中阻雨，至歇处，夜已深，遍叩无应。徘徊底下。忽二扉豁开，一叟出，邀客入，山喜从之。絷蹇登堂，堂上并无几榻。叟曰：&ldquo;我怜客无归，故相容纳。我实非卖食沽饮者。家下止有老荆弱女，已眠熟矣。虽有宿肴，苦少烹鬵，勿嫌冷啜也。&rdquo;言已，便入。少顷，以足床来置地上，促客坐;又携一短足几至：往来蹀躞。山起坐不自安，曳令暂息。</p><p>　　少间，一女郎出行酒。叟顾曰：&ldquo;我家阿纤兴矣。&rdquo;视之，年十六七，窈窕秀弱，风致嫣然。山有少弟未婚，窃属意焉。因问叟清贯尊阀，答云：&ldquo;士虚，姓古。子孙夭折，剩有此女。适不忍搅其酣睡，想老荆唤起矣。&rdquo;问：&ldquo;婿家阿谁?&rdquo;答云：&ldquo;未字。&rdquo;山窃喜。既而品味杂陈，似所宿具。食已，致谢曰：&ldquo;萍水之人，遂蒙宠惠，没齿所不敢忘。缘翁盛德，乃敢遽陈朴鲁：仆有弟三郎，十七岁矣。读书肆业，颇不冥顽。欲求援系，不嫌寒贱否?&rdquo;叟喜曰：&ldquo;老夫在此，亦是侨寓。倘得相托，便假一庐，移家而往，庶免悬念。&rdquo;山都应之，遂启展谢。叟殷勤安置而去。鸡既鸣，叟出，呼客盥沐。束装已，酬以饭金。固辞曰：&ldquo;留客一饭，万无受金之理;矧附为婚姻乎?&rdquo;既别，客月余，乃返。去村里余，遇老媪率一女郎，冠服尽素。既近，疑似阿纤。女郎亦频转顾，因把媪袂，附耳不知何辞。媪便停步，向山曰：&ldquo;君奚姓乎?&rdquo;山曰：&ldquo;然。&rdquo;媪惨容曰：&ldquo;不幸老翁压于败堵，今将上墓。家虚无人，请少待路侧，行即还也。&rdquo;遂入林去，移时始来。途已昏冥，遂与偕行。道其孤弱，不觉哀啼，山亦酸恻。媪曰：&ldquo;此处人情大不平善，孤孀难以过度。阿纤既为君家妇，过此恐迟时日，不如早夜同归。&rdquo;山可之。</p><p>　　既至家，媪挑灯供客已，谓山曰：&ldquo;意君将至，储粟都已粜去;尚存二十余石，远莫致之。北去四五里，村中第一门，有谈二泉者，是吾售主。君勿惮劳，先以尊乘运一囊去，叩门而告之，但道南村中古姥有数石粟，粜作路用，烦驱蹄躈一致之也。&rdquo;即以囊粟付山。山策蹇去，叩门，一硕腹男子出，告以故，倾囊先归。俄有两夫以五骡至。媪引山至粟所，乃在窖中。山下为操量执概，母放女收，顷刻盈装，付之以去。凡四返而粟始尽。既而以金授媪。媪留其一人二畜，治任遂东。行二十里，天始曙。至一市，市头赁骑，谈仆乃返。既归，山以情告父母。相见甚喜，再以别第馆媪，卜吉为三郎完婚。媪治奁装甚备。阿纤寡言少怒，或与言，但有微笑，昼夜绩织无停晷，以是上下俱怜悦之。嘱三郎曰：&ldquo;寄语大伯：再过西道，勿言吾母子也。&rdquo;居三四年，奚家益富，三郎入泮矣。</p><p>　　一日，山宿古之旧邻，偶及曩年无归，投宿翁媪之事。主人曰：&ldquo;客误矣。东邻为阿伯别第，三年前，居者辄睹怪异，故空废甚久，有何翁媪相留?&rdquo;山讶之，而未深信。主人又曰：&ldquo;此宅向空十年，无敢入者。一日，第后墙倾，伯往视之，则石压巨鼠如猫，尾在外尚摇。急归，呼众往视，则已渺矣。群疑是物为妖。后十余日，复入试，寂无形声;又年余，始有居人。&rdquo;山益奇之。归家私语，窃疑新妇非人，阴为三郎虑;而三郎笃爱如常。久之，家人竞相猜议。女微察之，至夜</p><p>　　，语三郎曰：&ldquo;妾从君数年，未尝少失妇德;今置之不以人齿，请赐离婚书，听君自择良偶。&rdquo;因泣下。三郎曰：&ldquo;区区寸心，宜所夙知。自卿入门，家日益丰，咸以福泽归卿，乌得有异言?&rdquo;女曰：&ldquo;君无二心，妾岂不知;但众口纷纭，恐不免秋扇之捐。&rdquo;三郎再四慰解，乃已。</p><p>　　山终不释，日求善扑之猫，以觇其异。女虽不惧，然蹙蹙不快。一夕谓媪小恙，辞三郎省侍之。天明，三郎往讯。则室已空矣。骇极，使人四途踪迹，并无消息。中心营营，寝食都废。而父兄皆以为幸，将为续婚;而三郎殊不怿。又年余，绝无音问。父兄辄相诮责，不得已，勉买一妾，然思阿纤不衰。又数年，奚家日渐贫，由是咸忆阿纤。</p><p>　　有叔弟岚以事至胶，迂道宿表戚陆生家。夜闻邻哭甚哀，未遑诘问。及返，又闻之，因问主人。答云：&ldquo;数年前，有寡母孤女，僦居于此。月前姥死，女独处，无一线之亲，是以哀耳。&rdquo;问：&ldquo;何姓?&rdquo;曰：&ldquo;姓古。尝闭户不与里社通，故未悉其家世。&rdquo;岚惊曰：&ldquo;是吾嫂也!&rdquo;遂往款扉。有人挥涕出，隔扉问曰：&ldquo;客何人?我家故无男子。&rdquo;岚隙窥而遥审之，果嫂，便曰：&ldquo;嫂启关，我是叔家阿遂。&rdquo;女拔关纳入，诉其孤苦、忆怆悲怀。岚曰：&ldquo;三兄忆念颇苦，夫妻即有乖迕，何遂远遁至此?&rdquo;即欲赁舆同归。女怆然曰：&ldquo;我以人不齿数故，遂与母偕隐;今又返而依人，谁不加白眼?如欲复还，当与大兄分炊;不然，行乳药求死耳!&rdquo;</p><p>　　岚归，以告三郎。三郎星夜驰去，夫妻相见，各有涕洟。次日，告其屋主。屋主谢监生，窥女美，阴欲图致为妾，数年不取屋直，频风示媪，媪绝之。媪死，窃幸可媒，而三郎忽至。通计房租以留难之。三郎家故不丰，闻金多，有忧色。女曰：&ldquo;不妨。&rdquo;引三郎视仓储，约粟三十余石，偿租有余。三郎喜，以告谢，谢不受粟，故索金。女叹曰：&ldquo;此皆妾身之恶幛也!&rdquo;遂以其情告三郎。三郎怒，将讼于邑。陆氏止之，为散粟于里党，敛资偿谢，以车送两人归。</p><p>　　三郎实告父母，与兄析居。阿纤出私金，日建仓廪，而家中尚无儋石，共奇之。年余验视，则仓中满矣。又不数年，家中大富;而山苦贫。女请翁姑自养之;辄以金粟周兄，习以为常。三郎喜曰：&ldquo;聊可谓不念旧恶矣。&rdquo;女曰：&ldquo;彼自爱弟耳。且非兄，妾何缘识三郎哉?&rdquo;后亦无甚怪异。</p><p>　　瑞云</p><p>　　瑞云，杭之名妓，色艺无双。年十四。其母蔡媪，将使出应答。瑞云曰：&ldquo;此奴终身发轫之始，不可草草。价由母定，客则听奴自择之，&rdquo;媪曰：&ldquo;诺。&rdquo;乃定价十五金，逐日见客。然见者必以贽：贽厚者，接以弈，酬以画;薄者，一茶而已。瑞云名噪已久，富商贵介，接踵于门。</p><p>　　余杭贺生，才名夙著，而家仅中资。素仰瑞云，固未敢拟同鸳梦，亦竭微贽，冀得一睹芳泽，窃恐其阅人既多，不以寒酸在意;及至相见一谈，而款接殊殷。坐语良久，眉目含情，作诗赠生：&ldquo;何事求浆者，蓝桥叩晓关?有心寻玉杵，端只在人间。&rdquo;生得诗狂喜，欲有言，忽小鬟来白&ldquo;客至&rdquo;，生仓猝遂别。既归，吟玩诗意，梦魂萦扰。过一二日，情不自已，修贽复往。瑞云接见良欢。移坐近生，悄然曰：&ldquo;能图一宵之聚否?&rdquo;生曰：&ldquo;穷踧之士，惟有痴情可献知己。一丝之贽，已竭绵薄。得近芳容，私愿已足;若肌肤之亲，何敢作此梦想。&rdquo;瑞云闻之，戚然不乐，相对遂无一语。生久坐不出，媪频唤瑞云以促之，生乃归。心甚悒悒，思欲罄家以博一欢，而更尽而别，此情复何可耐?筹思及此，热念都消，由是音息遂绝。</p><p>　　瑞云择婿数月，不得一当，媪恚，将强夺之。一日，有秀才投贽，坐语少时，便起，以一指按女额曰：&ldquo;可惜，可惜!&rdquo;遂去。瑞云送客返，共视额上有指印黑如墨，濯之益真;过数日，墨痕益阔;年余，连额彻准矣，见者辄笑，而车马之迹以绝。媪斥去妆饰，使与婢辈伍。瑞云又荏弱，不任驱使，日益憔悴。贺闻而过之，见蓬首厨下，丑状类鬼。举目见生，面壁自隐。贺怜之，与媪言，愿赎作妇。媪许之。贺货田倾装，买之以归。入门，牵衣揽涕，不敢以伉俪自居，愿备妾媵，以俟来者。贺曰：&ldquo;人生所重者知己：卿盛时犹能知我，我岂以衰故忘卿哉!&rdquo;遂不复娶。闻者又姗笑之，而生情益笃。居年余，偶至苏，有和生与同主人，忽问：&ldquo;杭有名妓瑞云，近如何矣?&rdquo;贺曰：&ldquo;适人矣。&rdquo;问：&ldquo;何人?&rdquo;答曰：&ldquo;其人率与仆等。&rdquo;和曰：&ldquo;若能如君，可谓得人矣。不知其价几何?&rdquo;贺曰：&ldquo;缘有奇疾，姑从贱售耳。不然，如仆者，何能于勾栏中买佳丽哉!&rdquo;又问：&ldquo;其人果能如君否?&rdquo;贺以其问之异，因反诘之。和笑曰：&ldquo;实不相欺：昔曾一觐其芳仪，甚惜其以绝世之姿，而流落不偶，故以小术晦其光而保其璞，留待怜才者之真赏耳。&rdquo;贺急问曰：&ldquo;君能点之，亦能涤之否?&rdquo;和笑曰：&ldquo;乌得不能?但须其人一诚求耳!&rdquo;贺起拜曰：&ldquo;瑞云之婿，即某是也。&rdquo;和喜曰：&ldquo;天下惟真才人为能多情，不以妍媸易念也。请从君归，便赠一佳人。&rdquo;遂同返杭。</p><p>　　抵家，贺将命酒。和止之曰：&ldquo;先行吾法，当先令治具者有欢心也。&rdquo;即令以盥器贮水，戟指而书之，曰：&ldquo;濯之当愈。然须亲出一谢医人也。&rdquo;贺喜谢，笑捧而去，立俟瑞云自靧之，随手光洁，艳丽一如当年。夫妇共德之，同出展谢，而客已渺，遍觅之不得，意其其仙欤?</p><p>　　仇大娘</p><p>　　仇仲，晋人也。值大乱，为寇俘去。二子福、禄俱幼;继室邵氏，抚双孤，遗业能温饱。而岁屡祲，豪强者复凌藉之，遂至食息不保。仲叔尚廉利其嫁，屡劝驾，邵氏矢志不摇。廉阴券于大姓，欲强夺之;关说已成，并无人知。里人魏名夙狡狯，与仲家积不相能，事事思中伤之。因邵寡，伪造浮言以相败辱。大姓闻之，恶其不德而止。久之，廉之阴谋与外之飞语，邵渐闻之，冤结胸怀，朝夕陨涕，四体渐以不仁，委身床榻。福甫十六岁，因缝纫无人，遂急为毕姻。妇，姜秀才屺瞻之女，颇贤能，百事赖以经纪。由此用渐裕，仍使禄从师读。</p><p>　　魏忌嫉之，而阳与善，频招福饮，福倚为心腹交。魏乘间告曰：&ldquo;尊堂病废，不能理家人生产，弟坐食，一无所操作，贤夫妇何为作牛马哉!且弟买妇，将大耗金钱。为君计，不如早析，则贫在弟而富在君也。&rdquo;福归，谋诸妇，妇咄之。奈魏日以微言相渐渍，福惑焉，直以己意告母，母怒，诟骂之。福益恚，辄视金粟为他人物而委弃之。魏乘机诱赌，仓粟渐空，妇知而未敢言。及粮绝，母骇问，始以实告。母怒，遂析之。幸姜女贤，旦夕为母执炊，奉事一如平日。福既析，无顾忌，大肆淫赌，数月间，田屋悉偿赌债，而母与妻皆不知。福资既罄，无所为计，因券妻代资，苦无受者。邑人赵阎罗，原系漏网大盗，武断一乡，竟不畏福言之食，慨然假资。福持去，数日复空。意踟蹰，将背券盟。赵横目相加。福惧，赚妻付之。魏闻窃喜，急奔告姜，实将倾败仇也。姜怒，讼兴;福惧甚，亡去。</p><p>　　姜女至赵家，方知为婿所卖，大哭，但欲觅死。赵初慰谕之，不听;既而威逼之，愈骂;大怒，鞭挞之，终不肯服。因拔笄自刺其喉，急救，已透食管，血溢出。赵急以帛束其项，犹冀从容而挫折焉。明日，拘票已至，赵行行不置意。官验女伤，命重笞之，隶相顾不敢用刑。官久知其横暴，至此益信，大怒，唤家人出，立毙之。姜遂舁女归。自姜之讼也，邵氏始知福不肖状，一号几绝，冥然大渐。禄时年十五，茕茕无主。</p><p>　　先是，仲有前室女大娘，嫁于远郡，性刚猛，每归宁，馈赠不满其志，辄迕父母，往往以愤去，仲以是怒恶之;数载已不往置问。邵氏垂危，魏欲使招之来而启其争。适有贸贩者，与大娘同里，便托寄信大娘，且歆以家之可图。数日，大娘果与少子至。入门，见幼弟侍病母，景象凄惨，不觉恻然。因问弟福，禄实告之。大娘闻之，忿气塞吭，曰：&ldquo;家无成人，遂任人蹂躏至此!吾家田产，诸贼何得赚去!&rdquo;因入厨下，爇火炊糜，先供母，而后呼弟及子啖之。啖已，忿出，诣邑投状，讼诸博待。众惧，敛金赂大娘。大娘受其金，而仍讼之。官拘甲、乙等，各加杖责，田产殊置不问。大娘率子赴郡讼之。郡守最恶赌博。大娘力陈孤苦，及诸恶局骗之状，情词慷慨。守为之动，判令知县追田给主;仍惩仇福，以儆不肖。到县，邑令奉命敲逼，于是故产尽反。</p><p>　　大娘已寡，乃遣少子归，且嘱从兄务业，勿得复来。大娘从此止母家，养母教弟，内外井然。母大慰，病渐瘥，家务悉委大娘。里中豪强，少见陵暴，辄握刀登门，侃侃争论，罔不屈服。居年余，田产日增。时市药饵珍肴，馈遗姜女。见禄渐长成，嘱媒谋姻。魏告人曰：&ldquo;仇家产业，悉属大娘，恐将来不可复返矣。&rdquo;人咸信之，故无肯与论婚者。</p><p>　　有范公子子文，家中名园，为晋第一。园中名花夹路，直通内室。或不知而误入之，公子怒，执为盗，杖几死。会清明，禄自塾中归，魏引与遨游，遂至范园。魏故与园丁相熟，放令入，周历亭榭。俄至一处，溪水汹涌，有画桥朱栏，通一漆门;遥望门内，繁花如锦，盖即公子内斋也，魏绐禄曰：&ldquo;君请先入，我适欲私焉。&rdquo;禄信之，寻桥入户，至一院落，闻女子笑声。方停步间，一婢出，窥见之，旋踵即返。禄始骇奔。无何，公子出，叱家人绾索逐之。禄大窘，自投溪中。公子反怒为笑，命仆引出。见其容裳都雅，便令易其衣履，曳入一亭，诘其姓氏。蔼颜温语，意甚亲昵。俄趋入内;旋出，笑握禄手，过桥，渐达曩所。禄不解其意，逡巡不敢入。公子强曳之入，见花篱内隐隐有美人窥伺。既坐，则群婢行酒。禄辞曰：&ldquo;童子无知，误践闺闼，得蒙赦宥，已出非望。但求释令早归，受恩匪浅。&rdquo;公子不听。俄顷，肴炙纷纭。禄又起，辞以醉饱，公子捺坐，笑曰：&ldquo;仆有一乐拍名，若能对之，即放君行。&rdquo;禄请教。公子曰：&ldquo;拍名&lsquo;浑不似&rsquo;。&rdquo;禄默思良久，对曰：&ldquo;银成&lsquo;没奈何&rsquo;。&rdquo;公子大喜曰：&ldquo;真石崇也!&rdquo;禄殊不解。</p><p>　　盖公子有女名蕙娘，美而知书，日择良偶。夜梦一人告之：&ldquo;石崇，汝婿也。&rdquo;问：&ldquo;何在?&rdquo;曰：&ldquo;明日落水矣。&rdquo;早告父母，共以为异。禄适符梦兆，故邀入内舍，使夫人女婢共觇之也。公子闻对而喜，乃曰：&ldquo;拍名乃小女所拟，屡思而无其偶，今得属对，亦有天缘。仆欲以息女奉箕帚;寒舍不乏第宅，更无烦亲迎耳。&rdquo;禄惶然逊谢，且以母病不能入赘为辞。公子姑令归谋，遂遣园人负湿衣，送之以马。既归告母，母惊为不详。于是始知魏氏险;然因凶得吉，亦置不仇，但戒子远绝而已。逾数日，公子又使人致意母，母终不敢应。大娘应之，即倩双媒纳采焉。未几，禄赘入公子家。年余游泮，才名籍甚。妻弟长成，敬少弛;禄怒，携妇而归，母已杖而能行。频岁赖大娘经纪，第宅完好。新妇既归，仆从如云，宛然大家矣。</p><p>　　魏既见绝，嫉妒益深，恨无瑕之可蹈，乃引旗下逃人诬禄寄资。国初立法最严，禄依令徙口外。范公子上下贿托，仅以蕙娘免行;田产尽没入官。幸大娘执析产书，锐身告理，新增良沃若干顷，悉挂福名，母女始得安居。禄自分不返，遂写离书付岳家，伶仃自去。</p><p>　　行数日，至都北，饭于旅肆。有丐子怔营户外，貌绝类兄;亲往讯诘，果兄。禄因自述，兄弟悲惨。禄解复衣，分数金，嘱令归。福泣受而别。禄至关外，寄将军帐下为奴。因禄文弱，俾主文籍，与诸仆同栖止。仆辈研问家世，禄悉告之。内一人惊曰：&ldquo;是吾儿也!&rdquo;盖仇仲初为寇家牧马，后寇投诚，卖仲旗下，时从主屯关外。向禄缅述，始知真为父子，抱头大哭，一室俱为酸辛。已而愤曰：&ldquo;何物逃东，遂诈吾儿!&rdquo;因泣告将军。将军即命禄摄书记;函致亲王，付仲诣都。仲伺车驾出，先投冤状。亲王为之婉转，遂得昭雪，命地方官赎业归仇。仲返，父子各喜。禄细问家口，为赎身计。乃知仲入旗下，两易配而无所出，时方鳏居。禄遂治任归。</p><p>　　初，福别弟归，匍匐投大娘。大娘奉母坐堂上，操杖问之：&ldquo;汝愿受扑责，便可姑留;不然，汝田产既尽，亦无汝啖饭之所，请仍去。&rdquo;福涕泣伏地，愿受笞。大娘投杖曰：&ldquo;卖妇之人，亦不足惩。但宿案未消，再犯首官可耳。&rdquo;即使人往告姜，姜女骂曰：&ldquo;我是仇家何人，而相告耶!&rdquo;大娘频述告福而揶揄之，福惭愧不敢出气。居半年，大娘虽给奉周备，而役同厮养。福操作无怨词，托以金钱辄不苟。大娘察其无他，乃白母，求姜女复归，母意其不可复挽，大娘曰：&ldquo;不然。渠如肯事二主，楚毒岂肯自罹?要不能不有此忿耳。&rdquo;率弟躬往负荆。岳父母诮让良切。大娘叱使长跪，然后请见姜女。请之再四，坚避不出;大娘搜捉以出。女乃指福唾骂，福惭汗无地自容。姜母始曳令起。大娘请问归期，女曰：&ldquo;向受姊惠綦多，今承尊命，岂复敢有异言?但恐不能保其不再卖也!且恩义已绝，更何颜与黑心无赖子共生活哉?请别营一室，妾往奉事老母，较胜披削足矣。&rdquo;大娘代白其悔，为翌日之约而别。</p><p>　　次日，以乘舆取归，母逆于门而跪拜之。女伏地大哭。大娘劝止，置酒为欢，命福坐案侧，乃执爵而言曰：&ldquo;我苦争者，非自利也。今弟悔过，贞妇复还，请以簿籍交纳;我以一身来，仍以一身去耳。&rdquo;夫妇皆兴席改容。罗拜哀泣，大娘乃止。居无何，昭雪命下，不数日，田宅悉还故主。魏大骇，不知其故，自恨无术可以复施。适西邻有回禄之变，魏托救焚而往，暗以编菅爇禄第，风又暴作，延烧几尽;止余福居两三屋，举家依聚其中。未几，禄至，相见悲喜。初，范公子得离书，持商蕙娘。蕙娘痛哭，碎而投诸地。父从其志，不复强。禄归，闻其未嫁，喜如岳所。公子知其灾，欲留之;禄不可，遂辞而退。大娘幸有藏金，出葺败堵。福负锸营筑，掘见窖镪，夜与弟共发之，石池盈丈，满中皆不动尊也。由是鸠工大作，楼舍群起，壮丽拟于世胄。禄感将军义，备千金往赎父。福请行，因遣健仆辅之以去。禄乃迎蕙娘归。未几，父兄同归，一门欢腾。大娘自居母家，禁子省视，恐人议其私也。父既归，坚辞欲去。兄弟不忍。父乃析产而三之：子得二，女得一也。大娘固辞。兄弟皆泣曰：&ldquo;吾等非姊，乌有今日!&rdquo;大娘乃安之，遣人招子，移家共居焉。或问大娘：&ldquo;异母兄弟，何遂关切如此?&rdquo;大娘曰：&ldquo;知有母而不知有父者，惟禽兽如此耳，岂以人而效之?&rdquo;福禄闻之皆流涕，使工人治其第，皆与己等。魏自计十余年，祸之而益福之，深自愧悔。又仰其富，思交欢之，因以贺仲阶进，备物而往。福欲却之;仲不忍拂，受鸡酒焉。鸡以布缕缚足，逸入灶;灶火燃布，往栖积薪，僮婢不察。俄而薪焚灾舍，一家惶骇。幸手指众多，一时扑灭，而厨中已百物俱空矣。兄弟皆谓其物不祥。后值父寿，魏复馈牵羊。却之不得，系羊庭树。夜有僮被仆殴，忿趋树下，解羊索自经死。兄弟叹曰：&ldquo;其福之不如其祸之也!&rdquo;自是魏虽殷勤，竟不敢受其寸缕，宁厚酬之而已。后魏老，贫而作丐，仇每周以布粟而德报之。</p><p>　　异史氏曰：&ldquo;噫嘻!造物之殊不由人也!益仇之而益福之，彼机诈者无谓甚矣。顾受其爱敬;而反以得祸，不更奇哉?此可知盗泉之水，一掬亦污也。&rdquo;</p><p>　　曹操冢</p><p>　　许城外有河水汹涌，近崖深黯。盛夏时，有人入浴，忽然若被刀斧，尸断浮出;后一人亦如之。转相惊怪。邑宰闻之，遣多人闸断上流，竭其水。见崖下有深洞，中置转轮，轮上排利刃如霜。去轮攻入，中有小碑，字皆汉篆。细视之，则曹孟德墓也。破棺散骨，所殉金宝尽取之。</p><p>　　异史氏曰：&ldquo;后贤诗云：&lsquo;尽掘七十二疑冢，必有一冢葬君尸。&rsquo;宁知竟在七十二冢之外乎?奸哉瞒也!然千余年而朽骨不保，变诈亦复何益?呜呼，瞒之智，正瞒之愚也!&rdquo;</p><p>　　龙飞相公</p><p>　　安庆戴生，少薄行，无检幅。一日醉归，途中遇故表兄季生。醉后昏眊，竟忘其死，问：&ldquo;向在何所?&rdquo;季曰：&ldquo;仆已异物，君忘之耶?&rdquo;戴始恍然，而醉亦不惧，问：&ldquo;冥间何作?&rdquo;答曰：&ldquo;近在转轮王殿下司录。&rdquo;戴曰：&ldquo;人世祸福，当必知之?&rdquo;季曰：&ldquo;此仆职也，乌得不知?但过繁不甚关切，不能尽记耳。三日前偶稽册，尚赌君名。&rdquo;戴急问其何词，季曰：&ldquo;不敢相欺，尊名在黑暗狱中。&rdquo;戴大惧，酒亦醒，苦求拯拔。季曰：&ldquo;此非仆所能效力，惟善可以已之。然君恶籍盈指，非大善不可复挽。穷秀才有何大力?即日行一善，非年余不能相准，今已晚矣。但从此砥行，则地狱或有出时。&rdquo;戴闻之泣下，伏地哀恳;及仰首，而季已杳矣。悒悒而归。由此洗心改行，不敢差跌。</p><p>　　先是，戴私其邻妇，邻人闻之而不肯发，思掩执之。而戴自改行，永与妇绝;邻人伺之不得，以为恨。一日，遇于田间，阳与语，给窥眢井，因而堕之。井深数丈，计必死。而戴中夜苏，坐井中大号，殊无知者。邻人恐其复上，过宿往听之;闻其声，急投石。戴移避洞中，不敢复作声。邻人知其不死，劚土填井，几满之。</p><p>　　洞中冥黑，真与地狱无异。况空洞无所得食，计无生理。葡匐渐入，则三步外皆水，无所复之，还坐故处。初觉腹馁，久竟忘之。因思重泉下无善可行，惟长宣佛号而已。既见磷火浮游，荧荧满洞，因而祝之曰：&ldquo;闻青磷悉为冤鬼;我虽暂生，固亦难返，如可共话，亦慰寂寞。&rdquo;但见诸磷渐浮水来;磷中有一人，高约人身之半。诘所自来，答云：&ldquo;此古煤井。主人攻煤，震动古墓，被龙飞相公决地海之水，溺死四十三人。我皆鬼也。&rdquo;问：&ldquo;相公何人?&rdquo;曰：&ldquo;不知也。但相公文学士，今为城隍幕客，彼亦怜我等无辜，三五日辄一施水粥。思我辈冷水浸骨，超拔无日。君倘再履人世，祈捞残骨葬一义冢，则惠及泉下者多矣。&rdquo;戴曰：&ldquo;如有万分之一，此更何难。但深在九地，安望重睹天日乎!&rdquo;因教诸鬼使念佛，捻块代珠，记其藏数。不知时之昏晓：倦则眠，醒则坐而已。</p><p>　　忽见深处有笼灯，众喜曰：&ldquo;龙飞相公施食矣!&rdquo;邀戴同往。戴虑水沮，众强曳扶以行，飘若履虚。曲折半里许，至一处，众释令自行;步益上，如升数仞之阶。阶尽，睹房廊，堂上烧明烛一支，大如臂。戴久不见火光，喜极趋上。上坐一叟，儒服儒巾。戴辍步不敢前，叟已睹见，讶问：&ldquo;生人何来?&rdquo;戴上，伏地自陈。叟曰：&ldquo;我子孙也。&rdquo;因令起，赐之坐。自言：&ldquo;戴潜，字龙飞。向因不肖孙堂，连结匪类，近墓作井，使老夫不安于夜室，故以海水投之。今其后续如何矣?&rdquo;盖戴近宗凡五支，堂居长。初，邑中大姓赂堂，攻煤于其祖茔之侧。诸弟畏其强，莫敢争。无何，地水暴至，采煤人尽死井中。诸死者家，群兴大讼，堂及大姓皆以此贫;堂子孙至无立锥。戴乃堂弟裔也。曾闻先人传其事，因告翁。翁曰：&ldquo;此等不肖，其后焉得昌!汝既来此，当勿废读。&rdquo;因饷以酒馔，遂置卷案头，皆成、洪制艺，迫使研读。又命题课文，如师教徒。堂上烛常明，不剪亦不灭。倦时辄眠，莫辨晨夕。翁时出，则以一僮给役。历时觉有数年之久，然幸无苦。但无别书可读，惟制艺百首，首四千余遍矣。翁一日谓曰：&ldquo;子孽报已满，合还人世。余冢邻煤洞，阴风刺骨，得志后，当迁我于东原。&rdquo;戴敬诺。翁乃唤集群鬼，仍送至旧坐处。群鬼罗拜再嘱。戴亦不知何计可出。</p><p>　　先是，家中失戴，搜访既穷，母告官，系缧多人，杳无踪迹。积三四年，官离任，缉察亦弛。戴妻不安于室，遣嫁去。会里中人复治旧井，入洞见戴，抚之未死。大骇，报诸其家。舁归经日，始能言其底里。自戴入井，邻人殴杀其妻，为妻翁所讼，驳审年余，仅存皮骨而归。闻戴复生，大惧亡去。宗人议究治之。戴不许;且谓曩时实所自取，此冥中之谴，于彼何与焉。邻人察其意无他，始逡巡而归。井水既涸，戴买人入洞拾骨，俾各为具，市棺设地，葬丛冢焉。又稽宗谱名潜，字龙飞，先设品物祭诸冢。学使闻其异，又赏其文，是科以优等入闱，遂捷于乡。既归，营兆东原，迁龙飞厚葬之;春秋上墓，岁岁不衰。</p><p>　　异史氏曰：&ldquo;余乡有攻煤者，洞没于水，十余人沉溺其中。竭水求尸，两月余始得涸，而十余人并无死者。盖水大至时，共泅高处，得不溺。缒而上之，见风始绝，一昼夜乃渐苏。始知人在地下，如蛇鸟之蛰，急切未能死也。然未有至数年者。苟非至善，三年地狱中，岂复有生理哉!&rdquo;</p><p>　　珊瑚</p><p>　　安生大成，重庆人。父孝廉，早卒。弟二成，幼。生娶陈氏，小字珊瑚，性娴淑。而生母沈，悍不仁，遇之虐，珊瑚无怨色。每早旦，靓妆往朝。值生疾，母谓其诲淫，诟责之。珊瑚退，毁妆以进。母益怒，投颡自挝。生素孝，鞭妇，母少解。自此益憎妇。妇虽奉事维谨，终不与一语。生知母怒，亦寄宿他所，示与妇绝。久之，母终不快，触物类而骂之，意总在珊瑚。生曰：&ldquo;娶妻以奉姑嫜，今若此，何以妻为!&rdquo;遂出珊瑚，使老妪送归母家。</p><p>　　方出里门，珊瑚泣曰：&ldquo;为女子不能作妇，归何以见双亲?不如死!&rdquo;袖中出剪刀刺喉。急救之，血溢沾襟。扶归生族婶家。婶王氏，寡居无偶，遂止焉。媪归，生嘱隐其情，而心窃恐母知。过数日，探知珊瑚创渐平，登王氏门，使勿留珊瑚。王召生入;不入，但盛气逐珊瑚。王乃率珊瑚出见生，问：&ldquo;珊瑚何罪?&rdquo;生责其不能事母。珊瑚默默不作一语，惟俯首呜泣，泪皆赤，素衫尽染;生惨恻不能尽词而退。又数日，母已闻之，怒诣王，恶言诮让。王傲不相下，反述其恶，且曰：&ldquo;妇已出，尚属安家何人?我自留陈氏女，非留安氏妇也，何烦强与他家事!&rdquo;母怒甚而穷于词，又见王意气</p><p>　　(讠凶)(讠凶)，惭沮大哭而返。</p><p>　　珊瑚意不自安，思他适。先是，生有母姨于媪，即沈姊也。年六十余，子死，止一幼孙及寡媳;又尝善视珊瑚。遂辞王，往投媪。媪诘得故，极道妹子昏暴，即欲送之还。珊瑚力言其不可，兼嘱勿言，乃与于媪居，如姑妇焉。珊瑚有两兄，闻而怜之，欲移归另嫁。珊瑚执不肯，惟从于媪纺绩以自度。生自出妇，母多方为生谋婚，而悍声流播，远近无与为偶。积三四年，二成渐长，遂先为毕姻。二成妻臧姑，骄悍戾沓，尤倍于母。母或怒以色，则臧姑怒以声。二成又儒，不敢为左右袒。于是母威顿减，莫敢撄，反望色笑而承迎之，犹不能得臧姑欢。臧姑役母若婢;生不敢言，惟身代母操作，涤器洒扫之事皆与焉。母子恒于无人处，相对饮泣。无何，母以郁抑成病，委顿在床，便溺转侧皆须生;生昼夜不得寐，两目尽赤。呼弟代役，甫入门，臧姑辄唤去。</p><p>　　生于是奔告于媪，冀媪临存。入门，泣且诉;诉未毕，珊瑚自帏中出。生大惭，禁声欲出。珊瑚以两手叉扉。生窘极，自肘下冲出而归，亦不敢以告母。无何，于媪至，母喜止之。从此媪家无日不有人来，来必以甘旨饷媪。媪寄语寡媳：&ldquo;此处不饿，后无复尔。&rdquo;而家中馈遗，卒无少间。媪不肯少尝食，缄留以待病者。母病亦渐瘥。媪幼孙又以母命将佳饵来问病。沈叹曰：&ldquo;贤哉妇乎!姊何修者!&rdquo;媪曰：&ldquo;妹以去妇何如人?&rdquo;曰：&ldquo;嘻!诚不至夫己氏之甚也!然乌如甥妇贤。&rdquo;媪曰：&ldquo;妇在，汝不知劳;汝怒，妇不知怨，恶乎弗如?&rdquo;沈乃泣下，且告之悔，曰：&ldquo;珊瑚嫁也未?&rdquo;答云：&ldquo;不知，请访之。&rdquo;又数日，病愈，媪欲别。沈泣曰：&ldquo;恐姊去，我仍死耳!&rdquo;媪乃与生谋，析二成居。二成告臧姑。臧姑不乐，语侵兄，兼及媪。生愿以良田悉归二成，臧姑乃喜。立析产书已，媪始去。</p><p>　　明日，以车来迎沈。沈至其家，先求见甥妇，亟道甥妇德。媪曰：&ldquo;小女子百善，何遂无一疵?余固能容之。子即有妇如吾妇，恐亦不能享也。&rdquo;沈曰：&ldquo;冤哉!谓我木石鹿豕耶!具有口鼻，岂有触香臭而不知者?&rdquo;媪曰：&ldquo;被出如珊瑚，不知念子作何语?&rdquo;曰：&ldquo;骂之耳。&rdquo;媪曰：&ldquo;诚反躬无可骂，亦恶乎而骂之?&rdquo;曰：&ldquo;瑕疵人所时有，惟其不能贤，是以知其骂也。&rdquo;媪曰：&ldquo;当怨者不怨，则德焉者可知;当去者不去，则抚焉者可知。向之所馈遗而奉事者，固非予妇也，尔妇也。&rdquo;沈惊曰：&ldquo;如何?&rdquo;曰：&ldquo;珊瑚寄此久矣。向之所供，皆渠夜绩之所贻也。&rdquo;沈闻之，泣数行下，曰：&ldquo;我何以见我妇矣!&rdquo;媪乃呼珊瑚。瑚瑚含涕而出，伏地下。母惭痛自挞，媪力劝始止，遂为姑媳如初。</p><p>　　十余日偕归，家中薄田数亩，不足自给，惟恃生以笔耕，妇以针耨。二成称饶，然兄不之求，弟亦不之顾也。臧姑以嫂之出也鄙之;嫂亦恶其悍置不齿。兄弟各院居。臧姑时有凌虐，一家尽掩其耳。臧姑无所用虐，虐夫及婢。婢一日自经死。婢父讼臧姑，二成代妇质理，大受扑责，仍坐拘臧姑。生上下为之营脱，卒不免。臧姑械十指，肉尽脱。官贪暴，索望良奢。二成质田贷资，如数纳入，姑释归。而债家责负日亟，不得已，悉以良田鬻于村中任翁。翁以田半属大成所让，要生署券。生往，翁忽自言：&ldquo;我安孝廉也。任某何人，敢市吾业!&rdquo;又顾生曰：&ldquo;冥中感汝夫妻孝，故使我暂归一面。&rdquo;生出涕曰：&ldquo;父有灵，急救吾弟!&rdquo;曰：&ldquo;逆子悍妇，不足惜也!归家速办金，赎吾血产。&rdquo;生曰：&ldquo;母子仅自存活，安得多金?&rdquo;曰：&ldquo;紫薇树下有藏金，可以取用。&rdquo;欲再问之，翁已不语;少时而醒，茫不自知。</p><p>　　生归告母，亦未深信。臧姑已率人往发窖，坎地四五尺，止见砖石，并无金，失意而去。生闻其掘藏，戒母及妻勿往视。后知其无所获，母窃往窥之，见砖石杂土中，遂返。珊瑚继至，则见土内悉白镪;呼生往验之，果然。生以先人所遗，不忍私，召二成均分之。数适得揭取之二，各囊归。二成与臧姑共验之，启囊则瓦砾满中，大骇。疑二成为兄所愚，使二成往窥兄，兄方陈金几上，与母相庆。因实告兄，兄亦骇，而心甚怜之，举金而并赐之。二成乃喜，往酬债讫，甚德兄。臧姑曰：&ldquo;即此益知兄诈。若非自愧于心，谁肯以瓜分者复让人乎?&rdquo;二成疑信半之。次日，债主遣仆来，言所偿皆伪金，将执以首官。夫妻皆失色。臧姑曰：&ldquo;何如!我固谓兄贤不至于此，是将以杀汝也!&rdquo;二成惧，往哀债主，主怒不释。二成乃券田于主，听其自售，始得原金而归。细视之，见断金二锭，仅裹真金一韭叶许，中尽铜耳。臧姑因与二成谋：留其断者，余仍反诸兄以觇之。且教之言曰：&ldquo;屡承让德，实所不忍。薄留二锭，以见推施之义。所存物产，尚与兄等。余无庸多田也，业已弃之，赎否在兄。&rdquo;生不知其意，固让之。二成辞甚决，生乃受。称之少五两，命珊瑚质奁妆以满其数，携付债主。主疑似旧金，以剪刀夹验之，纹色俱足，无少差谬，遂收金，与生易券。</p><p>　　二成还金后，意其必有参差;既闻旧业已赎，大奇之。臧姑疑发掘时，兄先隐其真金，忿诣兄所，责数诟厉。生乃悟反金之故。珊瑚逆而笑曰：&ldquo;产固在耳，何怒为?&rdquo;使生出券付之。二成一夜梦父责之曰：&ldquo;汝不孝不弟，冥限已迫，寸土皆非汝有，占赖将以奚为!&rdquo;醒告臧姑，欲以田归兄。臧姑嗤其愚。是时二成有两男，长七岁，次三岁。未几，长男病痘死。臧姑始惧，使二成退券于兄，生不受。无何，次男又死。臧姑益惧，自以券置嫂所。春将尽，田芜秽不耕，生不得已，种治之。</p><p>　　臧姑自此改行，定省如孝子，敬嫂亦至。半年母病卒。臧姑哭之恸，勺水不入口。向人曰：&ldquo;姑早死，使我不得事，是天不许我自赎也!&rdquo;育十胎皆不存，遂以兄子为子。夫妻皆寿终。生养二子，皆举进士。人以为孝友之报云。</p><p>　　异史氏曰：&ldquo;不遭跋扈之恶，不知靖献之忠，家与国有同情哉。逆妇化而母死，盖一堂孝顺，无德以戡之也。臧姑自克，谓天不许其自赎，非悟道者何能有此言乎?然应迫死，而以寿终，天固已恕之矣。生于忧患，有以矣夫!&rdquo;</p><p>　　五通</p><p>　　南有五通，犹北之有狐也。然北方狐祟、尚可驱遣;而江浙五通，则民家美妇，辄被淫占，父母兄弟，皆莫敢息，为害尤烈。</p><p>　　有赵弘者，吴之典商也，妻阎氏，颇风格。一夜，有丈夫岸然自外入，按剑四顾，婢媪尽奔。阎欲出，丈夫横阻之，曰：&ldquo;勿相畏，我五通神四郎也。我爱汝，不为汝祸。&rdquo;因抱腰如举婴儿，置床上，裙带自开，遂狎之。而伟岸甚不可堪，迷惘中呻楚欲绝。四郎亦怜惜，不尽其器。既而下床曰：&ldquo;我五日当复来。&rdquo;乃去。弘于门外设典肆，是夜婢奔告之。弘知其五通，不敢问。质明视之，妻惫不起，心甚羞恨，戒家人勿播。妇三四日始就平复，惧其复至。婢媪不敢宿内室，悉避外舍;惟妇对烛含愁以伺之。无何，四郎偕两人入，皆少年蕴藉。有僮列肴酒，与妇共饮。妇羞缩低头，强之饮亦不饮;心惕惕然，恐更番为淫，则命合尽矣。三人互相劝酬，或呼大兄，或呼三弟。饮至中夜，上坐二客并起，曰：&ldquo;今日四郎以美人见招，会当邀二郎、五郎醵酒为贺。&rdquo;遂辞而去。四郎挽妇入帏，妇哀免;四郎强合之，鲜血流离，昏不知人，四郎始去。妇奄卧床榻，不胜羞愤，思欲自尽，而投缳则带自绝，屡试皆然，苦不得死。幸四郎不常至，约妇痊可始一来。积两三月，一家俱不聊生。</p><p>　　有会稽万生者，赵之表弟，刚猛善射。一日过赵，时已暮，赵以客舍为家人所集，遂宿赵内院。万久不寐，闻庭中有人行声，伏窗窥之，见一男子入妇室。疑之，捉刀而潜视之，见男子与阎氏并肩坐，肴陈几上矣。忿火中腾，奔而入。男子惊起，急觅剑;刀已中颅，颅裂而踣。视之，则一小马，大如驴。愕问妇;妇具道之，且曰：&ldquo;诸神将至，为之奈何!&rdquo;万摇手，禁勿声。灭烛取弓矢，伏暗中。未几，有四五人自空飞堕，万急发一矢，首者殪。三人吼怒，拔剑搜射者。万握刀依扉后，寂不动。一人入，剁颈亦殪。仍倚扉后，久之无声，乃出，叩关告赵。赵大惊，共烛之，一马两豕死室中。举家相庆。犹恐二物复仇，留万于家，炰豕烹马而供之，味美，异于常馐。万生之名，由是大噪。</p><p>　　居月余，其怪竟绝，乃辞欲去。有木商某苦要之。先是，木有女未嫁，忽五通昼降，是二十余美丈夫，言将聘作妇，委金百两，约吉期而去。计期已迫，合家惶惧。闻万生名，坚请过诸其家。恐万有难词，隐不以告。盛筵既罢，妆女出拜客，年十六七，是好女子。万错愕不解其故，离席伛偻，某捺坐而实告之。万生平意气自豪，遂亦不辞。至日，某乃悬彩于门，使万坐室中。日昃不至，疑新郎已在诛数。未几，见檐间忽如鸟坠，则一少年盛服入，见万，返身而奔。万追出，但见黑气欲飞，以刀跃挥之，断其一足，大嗥而去。俯视，则巨爪大如手，不知何物;寻其血迹，入于江中。某大喜，闻万无偶，是夕即以所备床寝，使与女合卺焉。</p><p>　　于是素患五通者，皆拜请一宿其家。居年余，始携妻而去。从此吴中止有一通，不敢公然为害矣。</p><p>　　异史氏曰：&ldquo;五通、青蛙，惑俗已久，遂至任其淫乱，无人敢私议一语。万生真天下快人也!&rdquo;</p><p>　　金生，字王孙，苏州人。设帐于淮，馆缙绅园。园中屋宇无多，花木丛杂。夜既深，僮仆尽散，辄吊孤影。</p><p>　　一夜，三漏将残，忽有人以指弹扉。急问之，对以&ldquo;乞火&rdquo;，声类馆僮。启户，则二八佳丽，一婢从之。生意妖魅，穷诘甚悉。女曰：&ldquo;妾以君风雅之士，枯寂可怜，不畏多露，相与遣此良宵。恐言其故，妾不敢来，君亦不敢纳也。&rdquo;生又以为邻之奔女，惧丧行检，敬谢之。女横波一顾，生觉神魂都迷，忽颠倒不能自主。婢已知之，便云：&ldquo;霞姑，我且去。&rdquo;女颔之。既而呵之曰：&ldquo;去则去耳，甚得云耶、霞耶!&rdquo;婢既去，女笑曰：&ldquo;适室中无人，遂偕婢从来。无知如此，遂以小字令君闻矣。&rdquo;生曰：&ldquo;卿深细如此，故仆惧有祸机。&rdquo;女曰：&ldquo;久当自知，保不败君行止，勿忧也。&rdquo;上榻缓其装束。见臂上腕钏，以条金贯火齐，衔明珠二粒;烛既灭，光照一室。生益骇，终莫测其所自至。生于女去时，遥尾之，女似已觉，遽蔽其光，树浓茂，昏不见掌而返。</p><p>　　一日，生诣河北，笠带断绝，风吹欲落，辄于马上以手自按。至河，坐扁舟上，飘风堕笠，随波竟去。意颇自失。既渡，见大风飘笠，团转空际;渐落，以手承之，则带已续矣。异之。归斋向女缅述;女不言，但微笑之。生疑女所为，曰：&ldquo;卿果神人，当相明告，以祛烦惑。&rdquo;女曰：&ldquo;岑寂之中，得此痴情人为君破闷，妾自谓不恶。纵令妾能为此，亦相爱耳。苦致诘难，欲相绝耶?&rdquo;生不敢复言。</p><p>　　先是，生有甥女既嫁，为五通所惑，心忧之而未告人。缘与女狎昵既久，肺膈无不倾吐。女曰：&ldquo;此等物事，家君能驱除之。顾何敢以情人之私告诸严君?&rdquo;生苦哀求计。女沉思曰：&ldquo;此亦易除，但须亲往。若辈皆我奴隶，若令一指得着肌肤，则此耻西江不能濯也。&rdquo;生哀求不已，女曰：&ldquo;当即图之。&rdquo;次夕至，告曰：&ldquo;妾为君遣婢南下矣。婢子弱，恐不能便诛却耳。&rdquo;次夜方寝，婢来叩户，生急内入，女问：&ldquo;何如?&rdquo;答曰：&ldquo;力不能擒，已宫之矣。&rdquo;笑问其状，曰：&ldquo;初以为郎家也;既到，始知其非。比至婿家，灯火已张，入见娘子坐灯下，隐几若寐，我敛魂覆瓿中。少时物至，入室急退，曰：&lsquo;何得寓生人!&rsquo;审视无他，乃复入。我阳若迷。彼启衾入，又惊曰：&lsquo;何得有兵气!&rsquo;本不欲以秽物污指，奈恐缓而生变，遂急捉而阄之。物惊嗥遁去。乃起启瓿，娘子若醒，而婢子行矣。&rdquo;生喜谢之，女与俱去。</p><p>　　后半月余，女不复至，亦已绝望。岁暮，解馆欲归，女复至。生喜逆之，曰：&ldquo;卿久见弃，念必有获罪处;幸不终绝耶?&rdquo;女曰：&ldquo;终岁之好，分手未有一言，终属缺事。闻君卷帐，故窃来一告别耳。&rdquo;生请偕归，女叹曰：&ldquo;难言之矣!今将别，情不忍昧。妾实金龙大王之女，缘与君有夙分，故来相就。不合遣婢江南，致江湖流传，言妾为君阄割五通。家君闻之，以为大辱，忿欲赐死。幸婢以身自任，怒乃稍解;杖婢以百数。妾一跬步，必使保母从之，投隙一至，不能尽此衷曲，奈何!&rdquo;言已，欲别，生挽之而泣。女曰：&ldquo;君勿尔，后三十年可复相聚。&rdquo;生曰：&ldquo;仆年三十矣;又三十年，皤然一老，何颜复见?&rdquo;女曰：&ldquo;不然，龙宫无白臾也。且人生寿夭，不在容貌，如徒求驻颜，固亦大易。&rdquo;乃书一方于卷头而去。生旋里，甥女始言其异，云：&ldquo;当晚若梦，觉一人捉塞盎中;既醒，则血殷床褥，而怪绝矣。&rdquo;生曰：&ldquo;我曩祷河伯耳。&rdquo;群疑始解。</p><p>　　后生六十余，貌犹类三十许人。一日，渡河，遥见上流浮莲叶，大如席，一丽人坐其上，近视，则神女也。生跃从之，人随荷叶俱小，渐渐如钱而灭。此事与赵弘一则，俱明季事，不知孰前孰后。若在万生用武之后，则吴下仅遗半通，宜其不为害也。</p><p>　　申氏</p><p>　　泾河之间，有士人子申氏者，家屡贫，竟日恒不举火。夫妻相对，无以为计。妻曰：&ldquo;无已，子其盗乎!&rdquo;申曰：&ldquo;士人子，不能亢宗，而辱门户、羞先人，跖而生，不如夷而死!&rdquo;妻忿曰：&ldquo;子欲活而恶辱耶?世不田而食者，止两途：汝既不能盗，我无宁娼乎!&rdquo;申怒，与妻语相侵。妻含愤而眠。</p><p>　　申念：为男子不能谋两餐，至使妻欲娼，固不如死!潜起，投缳庭树间。但见父来，惊曰：&ldquo;痴儿，何至于此!&rdquo;断其绳，嘱曰：&ldquo;盗可以为，须择禾黍深处伏之。此行可富，无庸再矣。&rdquo;妻闻堕地声，惊寤：呼夫不应，爇火觅之，见树上缳绝，申死其下。大骇。抚捺之，移时而苏，扶卧床上。妻忿气少平。既明，托夫病，乞邻得稀酏饵申。申啜已，出而去。至午，负一囊米至。妻问所从来，曰：&ldquo;余父执皆世家，向以摇尾羞，故不屑相求也。古人云：&lsquo;不遭者可无不为。&rsquo;今且将作盗，何顾焉!可速炊，我将从卿言，往行劫。&rdquo;妻疑其未忘前言不忿，含忍之。因渐米作糜。申饱食讫，急寻坚木，斧作梃，持之欲去。妻察其意似真，曳而止之。申曰：&ldquo;子教我为，事败相累，当无悔!&rdquo;绝裾而出。</p><p>　　日暮，抵邻村，违村里许伏焉。忽暴雨，上下淋湿，遥望浓树，将以投止。而电光一照，已近村垣。远外似有行人，恐为所窥，见垣下有禾黍蒙密，疾趋而入，蹲避其中。无何，一男子来，躯甚壮伟，亦投禾中。申惧，不敢少动，幸男子斜行去。微窥之，入于垣中。默忆垣内为富室亢氏第，此必梁上君子，伺其重获而出，当合有分。又念：其人雄健，倘善取不予，必至用武。自度力不敌，不如乘其无备而颠之。计已定，伏伺良专。直将鸡鸣，始越垣出，足未至地，申暴起，挺中腰膂，踣然倾跌，则一巨龟，喙张如盆。大惊，又连击之，遂毙。</p><p>　　先是，亢翁有女，绝惠美，父母甚怜爱之。一夜，有丈夫入室，狎逼为欢。欲号，则舌已入口，昏不知人，听其所为而去。羞以告人，惟多集婢媪，严扃门户而已。夜既寝，更不知扉何自而开，入室，则群众皆迷，婢媪遍淫之。于是相告各骇，以告翁;翁戒家人操兵环绣闼，室中人烛而坐。约近夜半，内外人一时都瞑，忽若梦醒，见女白身卧，状类痴，良久始寤。翁甚恨之，而无如何。积数月，女柴瘠颇殆，每语人：&ldquo;有能驱遣者，谢金三百。&rdquo;申平时亦悉闻之。是夜得龟，因悟祟翁女者，必是物也。遂叩门求赏。翁喜，筵之上座，使人舁龟于庭，脔割之。留申过夜，其怪果绝，乃如数赠之。</p><p>　　负金而归。妻以其隔夜不还，方且忧盼;见申入，急问之。申不言，以金置榻上。妻开视，几骇绝，曰：&ldquo;子真为盗耶!&rdquo;申曰：&ldquo;汝逼我为此，又作是言!&rdquo;妻泣曰：&ldquo;前特以相戏耳。今犯断头之罪，我不能为贼人累也。请先死!&rdquo;乃奔。申逐出，笑曳而返之，具以实告，妻乃喜。自此谋生产，称素封焉。</p><p>　　异史氏曰：&ldquo;人不患贫，患无行耳。其行端者，虽饿不死;不为人怜，亦有鬼祐也。世之贫者，利所在忘义，食所在忘耻，人且不敢以一文相托，而何以见谅于鬼神乎!&rdquo;</p><p>　　邑有贫民某乙，残腊向尽，身无完衣。自念：&ldquo;何以卒岁?&rdquo;不敢与妻言，暗操白梃，出伏墓中，冀有孤身而过者，劫其所有。悬望甚苦，渺无人迹;而松风刺骨，不可复耐。意濒绝矣，忽见一人伛偻来。心窃喜，持梃遽出。则一臾负囊道左，哀曰：&ldquo;一身实无长物。家绝食，适于婿家乞得五升米耳。&rdquo;乙夺米，复欲褫其絮袄，臾苦哀求，乙怜其老，释之，负米而归。妻诘其自，诡以&ldquo;赌债&rdquo;对。</p><p>　　阴念此策良佳，次夜复往。居无几时，见一人荷梃来，亦投墓中，蹲居眺望，意似同道。乙乃逡巡自冢后出。其人惊问：&ldquo;谁何?&rdquo;答云：&ldquo;行道者。&rdquo;问：&ldquo;何不行?&rdquo;曰：&ldquo;待君耳。&rdquo;其人失笑。各以意会，并道饥寒之苦。夜既深，无所猎获。乙欲归，其人曰：&ldquo;子虽作此道，然犹雏也。前村有嫁女者，营办中夜，举家必殆。从我去，得当均之。&rdquo;乙喜，从之。至一门，隔壁闻炊饼声，知未寝，伏伺之。无何，一人启关荷杖出行汲，二人乘间掩入。见灯辉北舍，他屋皆暗黑。闻一媪曰：&ldquo;大姐，可向东舍一瞩，汝奁妆悉在椟中，忘扃鐍未也。&rdquo;闻少女作娇惰声。二人窃喜，潜趋东舍，暗中摸索得卧椟;启复探之，深不见底。其人谓乙曰：&ldquo;入之!&rdquo;乙果入，得一裹，传递而出。其人问：&ldquo;尽矣乎?&rdquo;曰：&ldquo;尽矣。&rdquo;又给之曰：&ldquo;再索之。&rdquo;乃闭椟，加锁而去。乙在其中，窘急无计。未几，灯火亮入，先照椟。闻媪云：&ldquo;谁已扃矣。&rdquo;于是母及女上榻息烛。乙急甚，乃作鼠啮物声。女曰：&ldquo;椟中有鼠!&rdquo;媪曰：&ldquo;勿坏尔衣。我疲顿已极，汝宜自觇之。&rdquo;女振衣起，发扃启椟。乙突出，女惊仆。乙拔关奔去，虽无所得，而窃幸获免。</p><p>　　嫁女家被盗，四方流播。或议乙。乙惧，东遁百里，为逆旅主人赁作佣。年余，浮言稍息，始取妻同居，不业白梃矣。此其自述，因类申氏，故附志之。</p><p>　　恒娘</p><p>　　都中洪大业，妻朱氏，姿致颇佳，两相爱悦。后洪纳婢宝带为妾，貌远逊朱，而洪嬖之。朱不平，遂致反目。洪虽不敢公然宿妾所，然益嬖妾，疏朱。</p><p>　　后徙居，与帛商狄姓为邻。狄妻恒娘，先过院谒朱。恒娘三十许，姿仅中人，言词轻倩。朱悦之。次日，答拜，见其室亦有小妾，年二十许，甚娟好。邻居几半年，并不闻其诟谇一语;而狄独锺爱恒娘，副室则虚位而已。朱一日问恒娘曰：&ldquo;予向谓良人之爱妾，为其为妾也，每欲易妻之名呼作妾。今乃知不然。夫人何术?如可授，愿北面为弟子。&rdquo;恒娘曰：&ldquo;嘻!子则自疏，而尤男子乎?朝夕而絮聒之，是为丛驱雀，其离滋甚耳!其归益纵之，即男子自来，勿纳也。一月后，当再为子谋之。&rdquo;朱从其谋，益饰宝带，使从丈夫寝。洪一饮食，亦使宝带共之。洪时以周旋朱，朱拒之益力，于是共称朱氏贤。</p><p>　　如是月余，朱往见恒娘，恒娘喜曰：&ldquo;得之矣!子归毁若妆，勿华服，勿脂泽，垢面敝履，杂家人操作。一月后，可复来。&rdquo;朱从之。衣敝补衣，故为不洁清，而纺绩外无他问。洪怜之，使宝带分其劳;朱不受，辄叱去之。</p><p>　　如是者一月，又往见恒娘。恒娘曰：&ldquo;孺子真可教也!后日为上巳节，欲招子踏春园。子当尽去敝衣，袍裤袜履，崭然一新，早过我。&rdquo;朱曰：&ldquo;诺。&rdquo;至日，揽镜细匀铅黄，一如恒娘教。妆竟，过恒娘，恒娘喜曰：&ldquo;可矣!&rdquo;又代挽凤髻，光可鉴影。袍袖不合时制，拆其线，更作之;谓其履样拙，更于笥中出业履，共成之，讫，即令易着。临别，饮以酒，嘱曰：&ldquo;归去一见男子，即早闭户寝，渠来叩关，勿听也。三度呼，可一度纳。口索舌，手索足，皆吝之。半月后，当复来。&rdquo;朱归，炫妆见洪，洪上下凝睇之，欢笑异于平时。朱少话游览，便支颐作情态;日未昏，即起入房，阖扉眠矣。未几，洪果来款关，朱坚卧不起，洪始去。次夕复然。明日，洪让之，朱曰：&ldquo;独眠习惯，不堪复扰。&rdquo;日既西，洪入闺坐守之。灭烛登床，如调新妇，绸缪甚欢。更为次夜之约;朱不可长，与洪约，以三日为率。</p><p>　　半月，许复诣恒娘，恒娘阖门与语曰：&ldquo;从此可以擅专房矣。然子虽美，不媚也。子之姿，一媚可夺西施之宠，况下者乎!&rdquo;于是试使睨，曰：&ldquo;非也!病在外眦。&rdquo;试使笑，又曰：&ldquo;非也!病在左颐。&rdquo;乃以秋波送娇，又冁然瓠犀微露，使朱效之。凡数十作，始略得其仿佛。恒娘曰：&ldquo;子归矣，揽镜而娴习之，术无余矣。至于床第之间，随机而动之，因所好而投之，此非可以言传者也。&rdquo;</p><p>　　朱归，一如恒娘教。洪大悦，形神俱惑，惟恐见拒。日将暮，则相对调笑，跬步不离闺闼，日以为常，竟不能推之使去。朱益善遇宝带，每房中之宴，辄呼与共榻坐;而洪视宝带益丑，不终席，遣去之。朱赚夫入宝带房，扃闭之，洪终夜无所沾染。于是宝带恨洪，对人辄怨谤。洪益厌怒之，渐施鞭楚。宝带忿，不自修，拖敝垢履，头类蓬葆，更不复可言人矣。</p><p>　　恒娘一日谓朱曰：&ldquo;我之术何如?&rdquo;朱曰：&ldquo;道则至妙;然弟子能由之，而终不能知之也。纵之，何也?&rdquo;曰：&ldquo;子不闻乎：人情厌故而喜新，重难而轻易?丈夫之爱妾，非必其美也，甘其所乍获，而幸其所难遘也。纵而饱之，则珍错亦厌，况藜羹乎!&rdquo;&ldquo;毁之而复炫之，何也?&rdquo;曰：&ldquo;置不留目，则似久别;忽睹艳妆，则如新至，譬贫人骤得梁肉，则视脱粟非味矣。而又不易与之，则彼故而我新，彼易而我难，此即子易妻为妾之法也。&rdquo;朱大悦，遂为闺中密友。</p><p>　　积数年，忽谓朱曰：&ldquo;我两人情若一体，自当不昧生平。向欲言而恐疑之也;行相别，敢以实告：妾乃狐也。幼遭继母之变，鬻妾都中。良人遇我厚，故不忍遽绝，恋恋以至于今。朋日老父尸解，妾往省觐，不复还矣。&rdquo;朱把手唏嘘。早旦往视，则举家惶骇，恒娘已杳。</p><p>　　异史氏曰：&ldquo;买珠者不贵珠而贵椟：新旧易难之情，千古不能破其惑;而变憎为爱之术，遂得以行乎其间矣。古佞臣事君，勿令人见，勿使窥书。乃知容身固宠，皆有心传也。</p><p>　　葛巾</p><p>　　常大用，洛人，癖好牡丹。闻曹州牡丹甲齐、鲁，心向往之。适以他事如曹，因假缙绅之园居焉。时方二月，牡丹未华，惟徘徊园中，目注勾萌，以望其拆。作怀牡丹诗百绝。未几，花渐含苞，而资斧将匮;寻典春衣，流连忘返。一日，凌晨趋花所，则一女郎及老妪在焉。疑是贵家宅眷，遂遄返。暮往，又见之，从容避去;微窥之，宫妆艳绝。眩迷之中，忽转一想：此必仙人，世上岂有此女子乎!急返身而搜之，骤过假山，适与媪遇。女郎方坐石上，相顾失惊。妪以身幛女，叱曰：&ldquo;狂生何为!&rdquo;生长跪曰：&ldquo;娘子必是仙人!&rdquo;妪咄之曰：&ldquo;如此妄言，自当絷送令尹!&rdquo;生大惧，女郎微笑曰：&ldquo;去之!&rdquo;过山而去。</p><p>　　生返，复不能徒步。意女郎归告父兄，必有诟辱相加。偃卧空斋，甚悔孟浪。窃幸女郎无怒容，或当不复置念。悔惧交集，终夜而病。日已向辰，喜无问罪之师，心渐宁帖。回忆声容，转惧为想。如是三日，憔悴欲死。秉烛夜分，仆已熟眠。妪入，持瓯而进曰：&ldquo;吾家葛巾娘子，手合鸩汤，其速饮!&rdquo;生骇然曰：&ldquo;仆与娘子，夙无怨嫌，何至赐死?既为娘子手调，与其相思而病，不如仰药而死!&rdquo;遂引而尽之。妪笑，接瓯而去。生觉药气香冷，似非毒者。俄觉肺膈宽舒，头颅清爽，酣然睡去。既醒，红日满窗。试起，病若失，心益信其为仙。无可夤缘，但于无人时，虔拜而默祷之。</p><p>　　一日，行去，忽于深树内，觌面遇女郎，幸无他人，大喜，投地。女郎近曳之，忽闻异香竟体，即以手握玉腕而起，指肤软腻，使人骨节欲酥。正欲有言，老妪忽至。女令隐身石后，南指曰：&ldquo;夜以花梯度墙，四面红窗者，即妾居也。&rdquo;匆匆而去。生怅然，魂魄飞散，莫知所往。至夜，移梯登南垣，则垣下已有梯在，喜而下，果有红窗。室中闻敲棋声</p><p>　　，伫立不敢复前，姑逾垣归。少间再过之，子声犹繁;渐近窥之，则女郎与一素衣美人相对弈，老妪亦在坐，一婢侍焉。又返。凡三往复，漏已三催。生伏梯上，闻妪出云：&ldquo;梯也，谁置此?&rdquo;呼婢共移去之。生登垣，欲下无阶，恨悒而返。</p><p>　　次夕复往，梯先设矣。幸寂无人，入，则女郎兀坐，若有思者，见生惊起，斜立含羞。生揖曰：&ldquo;自分福薄，恐于天人无分，亦有今夕也!&rdquo;狎抱之。纤腰盈掬，吹气如兰，撑拒曰：&ldquo;何遽尔!&rdquo;生曰：&ldquo;好事多磨，迟为鬼妒。&rdquo;言未已，遥闻人语。女急曰：&ldquo;玉版妹子来矣!君可姑伏床下。&rdquo;生从之。无何，一女子入，笑曰：&ldquo;败军之将，尚可复言战否?业已烹茗，敢邀为长夜之欢。&rdquo;女郎辞以困惰，玉版固请之，女郎坚坐不行。玉版曰：&ldquo;如此恋恋，岂藏有男子在室耶?&rdquo;强拉出门而去。生出恨极，遂搜枕簟。室内并无香奁，惟床头有一水精如意，上结紫巾，芳洁可爱。怀之，越垣归。自理衿袖，体香犹凝，倾慕益切。然因伏床之恐，遂有怀刑之惧，筹思不敢复往，但珍藏如意，以冀其寻。</p><p>　　隔夕，女郎果至，笑曰：&ldquo;妾向以君为君子，不知其为寇盗也，&rdquo;生曰：&ldquo;有之。所以偶不君子者，第望其如意耳。&rdquo;乃揽体入怀，代解裙结。玉肌乍露，热香四流，偎抱之间，觉鼻息汗熏，无气不馥。因曰：&ldquo;仆固意卿为仙人，今益知不妄。幸蒙垂盼，缘在三生。但恐杜兰香之下嫁，终成离恨耳。&rdquo;女笑曰：&ldquo;君虑亦过。妾不过离魂之倩女，偶为情动耳。此事宜要慎秘，恐是非之口，捏造黑白，君不能生翼，妾不能乘风，则祸离更惨于好别矣。&rdquo;生然之，而终疑为仙，固诘姓氏，女笑曰：&ldquo;既以妾为仙，仙人何必以姓名传。&rdquo;问：&ldquo;妪何人?&rdquo;曰：&ldquo;此桑姥。妾少时受其露覆，故不与婢辈等。&rdquo;遂起，欲去，曰：&ldquo;妾处耳目多，不可久羁，蹈隙当复来。&rdquo;临别，索如意，曰：&ldquo;此非妾物，乃玉版所遗。&rdquo;问：&ldquo;玉版为谁?&rdquo;曰：&ldquo;妾叔妹也。&rdquo;付钩乃去。</p><p>　　去后，衾枕皆染异香。从此三两夜辄一至。生惑之，不复思归，而囊橐既空，欲货马，女知之，曰：&ldquo;君以妾故，泻囊质衣，情所不忍。又去代步，千余里将何以归?妾有私蓄，卿可助装。&rdquo;生辞曰：&ldquo;感卿情好，抚臆誓肌，不足论报;而又贪鄙，以耗卿财，何以为人乎!&rdquo;女固强之，曰：&ldquo;姑假君。&rdquo;遂捉生臂，至一桑树下，指一石，曰：&ldquo;转之!&rdquo;生从之。又拔头上簪，刺土数十下，又曰：&ldquo;爬之。&rdquo;生又从之。则瓮口已见。女探入，出白镪近五十余两，生把臂止之，不听，又出数十铤，生强分其半而后掩之。</p><p>　　一夕，谓生曰：&ldquo;近日微有浮言，势不可长，此不可不预谋也。&rdquo;生惊曰：&ldquo;且为奈何!小生素迂谨，今为卿故，如寡妇之失守，不复能自主矣。一惟卿命，刀锯斧钺，亦所不遑顾耳!&rdquo;女谋偕亡，命生先归，约会于洛。生治任旋里，拟先归而后迎之;比至，则女郎车适已至门。登堂朝家人，四邻惊贺，而并不知其窃而逃也。生窃自危，女殊坦然，谓生曰：&ldquo;无论千里外非逻察所及，即或知之，妾世家女，卓王孙当无如长卿何也。&rdquo;</p><p>　　生弟大器，年十七，女顾之语曰：&ldquo;是有慧根，前程尤胜</p><p>　　于君。&rdquo;完婚有期，妻忽夭殒。女曰：&ldquo;妾妹玉版，君固尝窥见之，貌颇不恶，年亦相若，作夫妇可称佳偶。&rdquo;生请作伐，女曰：&ldquo;是亦何难。&rdquo;生曰：&ldquo;何术?&rdquo;曰：&ldquo;妹与妾最相善。两马驾轻车，费一妪之往返耳。&rdquo;生恐前情发，不敢从其谋，女曰：&ldquo;不妨。&rdquo;即命桑妪遣车去。数日，至曹。将近里门，婢下车，使御者止而候于途，乘夜入里。良久，偕女子来，登车遂发。昏暮即宿车中，五更复行。女郎计其时日，使大器盛服而迎之。五十里许，乃相遇，御轮而归;鼓吹花烛，起拜成礼。由此兄弟皆得美妇，而家又日富。</p><p>　　一日，有大寇数十骑，突入第。生知有变，举家登楼。寇入，围楼。生俯问：&ldquo;有仇否?&rdquo;答云：&ldquo;无仇。但有两事相求：一则闻两夫人世间所无，请赐一见;一则五十八人，各乞金五百。&rdquo;聚薪楼下，为纵火计以胁之。生允其索金之请，寇不满志，欲焚楼，家人大恐。女欲与玉版下楼，止之不听。炫妆下阶，未尽者三级，谓寇曰：&ldquo;我姊妹皆仙媛，暂时一履尘世，何畏寇盗!欲赐汝万金，恐汝不敢受也。&rdquo;寇众一齐仰拜，喏声&ldquo;不敢&rdquo;。姊妹欲退，一寇曰：&ldquo;此诈也!&rdquo;女闻之，反身伫立，曰：&ldquo;意欲何作，便早图之!尚未晚也。&rdquo;诸寇相顾，默无一言。姊妹从容上楼而去。寇仰望无迹，哄然始散。</p><p>　　后二年，姊妹各举一子，始渐自言：&ldquo;魏姓，母封曹国夫人。&rdquo;生疑曹无魏姓世家，又且大姓失女，何得置之不问?未敢穷诘，心窃怪之。遂托故复诣曹，入境谘访，世族并无魏姓。于是仍假馆旧主人，忽见壁上有赠曹国夫人诗，颇涉骇异，因诘主人。主人笑，即请往观曹夫人，至则牡丹一本，高与檐等。问所由名，则以其花为曹第一，故同人戏封之。问其&ldquo;何种&rdquo;?曰：&ldquo;葛巾紫也。&rdquo;愈骇，遂疑女为花妖。既归，不敢质言，但述赠夫人诗以觇之。女蹙然变色，遽出呼玉版抱儿至，谓生曰：&ldquo;三年前，感君见思，遂呈身相报;今见猜疑，何可复聚!&rdquo;因与玉版皆举儿遥掷之，儿堕地并没。生方惊顾，则二女俱渺矣。悔恨不已。后数日，堕儿处生壮丹二株，一夜径尺，当年而花，一紫一白，朵大如盘，较寻常之葛巾、玉版，瓣尤繁碎。数年，茂荫成丛，移分他所，更变异种，莫能识其名。自此牡丹之盛，洛下无双焉。</p><p>　　异史氏曰：&ldquo;怀之专一，鬼神可通，偏反者亦不可谓无情也。少府寂寞，以花当夫人;况真能解语，何必力穷其原哉?惜常生之未达也!&rdquo;</p>"}