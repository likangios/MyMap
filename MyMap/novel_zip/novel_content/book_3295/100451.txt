{"id":"100451","title":"卷二","content":"<p>　　三司使班在翰林学士之上。旧制，权使即与正同，故三司使结衔皆在官职之上。庆历中，叶道卿为权三司使，执政有欲抑道卿者，降敕时移权三司使在职下结衔，遂立翰林学士之下，至今为例。后尝有人论列，结衔虽依旧，而权三司使初除，门取旨，间有叙学士者，然不为定制。</p><p>　　宗子授南班官，世传王文正太尉为宰相日，始开此议，不然也。故事，宗子无迁官法，唯遇稀旷大庆，则普迁一官。景佑中，初定祖宗并配南郊，宗室欲缘大礼乞推恩，使诸王宫教授刁约草表上闻。后约见丞相王沂公，公问：&ldquo;前日宗室乞迁官表，何人所为?&rdquo;约未测其意，答以不知。归而思之，恐事穷且得罪，乃再诣相府。沂公问之如前，约愈恐，不复敢隐，遂以实对。公曰：&ldquo;无他，但爱其文词耳。&rdquo;再三嘉奖。徐曰：&ldquo;已得旨，别有措置。更数日，当有指挥。&rdquo;自此遂有南班之授，近属自初除小将军，凡七迁则为节度使，遂为定制。诸宗子以千缣谢约，约辞不敢受。余与刁亲旧，刁尝出表稿以示余。</p><p>　　大理法官，皆亲节案，不得使吏人。中书检正官不置吏人，每房给楷书一人录净而已。盖欲士人躬亲职事，格吏奸，兼历试人才也。</p><p>　　太宗命创方团球带，赐二府文臣。其后枢密使兼侍中张耆、王贻永皆特赐;李用和、曹郡王皆以元舅赐;近岁宣微使王君贶以耆旧特赐。皆出异数，非例也。近岁京师士人朝服乘马，以黪衣蒙之，谓之&ldquo;凉衫&rdquo;，亦古之遗法也。《仪礼》&ldquo;朝服加景&rdquo;是也。但不知古人制度章色如何耳。</p><p>　　内外制凡草制除官，自给谏、待制以上，皆有润笔物。太宗时，立润笔钱数，降诏刻石于舍人院。每除官，则移文督之。在院官下至吏人院驺，皆分沾。元丰中，改立官制，内外制皆有添给，罢润笔之物。</p><p>　　唐制，官序未至而以他官权摄者，为直官，如许敬宗为直记室是也。国朝学士、舍人皆置直院。熙宁中，复置直舍人、学士院，但以资浅者为之，其实正官也。熙宁六年，舍人皆迁罢，阁下无人，乃以章子平权知制诰，而不除直院者，以其暂摄也。古之兼官，多是暂时摄领;有长兼者，即同正官。余家藏《海陵王墓志》谢朓文，称&ldquo;兼中书侍郎。&rdquo;</p><p>　　三司、开封府、外州长官升厅事，则有衙吏前导告喝。国朝之制，在禁中唯三官得告：宰相告于中书，翰林学士告于本院，御史告于朝堂。皆用朱衣吏，谓之&ldquo;三告官&rdquo;。所经过处，阍吏以梃扣地警众，谓之&ldquo;打仗子&rdquo;。两府、亲王，自殿门打至本司及上马处;宣微使打于本院;三司使、知开封府打于本司。近岁寺监长官亦打，非故事。前宰相赴朝，亦有特旨，许张盖、打仗子者，系临时指挥。执丝梢鞭入内，自三司副使以上;副使唯乘紫丝暖座从入。队长持破木梃，自待制以上。近岁寺监长官持藤杖，非故事也。百官仪范，着令之外，诸家所记，尚有遗者。虽至猥细，亦一时仪物也。</p><p>　　国朝未改官制以前，异姓未有兼中书令者，唯赠官方有之。元丰中，曹郡王以元舅特除兼中书令，下度支给俸。有司言：&ldquo;自来未有活中书令请受则例。&rdquo;</p><p>　　都堂及寺观百官会集坐次，多出临时。唐以前故事，皆不可考，唯颜真卿与左仆射定襄郡子王郭英又书云：&ldquo;宰相、御史大夫、两省五品、供奉官自为一行，十二卫大将军次之，三师、三公、令仆、少师、保傅、尚书左右丞、侍郎自为一行，九卿、三监对之。从古以来，未尝参错。&rdquo;此亦略见当时故事，今录于此，以备阙文。</p><p>　　赐&ldquo;功臣&rdquo;号，始于唐德宗奉天之役。自后藩镇，下至从军资深者，例赐&ldquo;功臣&rdquo;。本朝唯以赐将相。熙宁中，因上皇帝尊号，宰相率同列面请三四，上终不允，曰：&ldquo;徽号正如卿等&lsquo;功臣&rsquo;，何补名实?&rdquo;是时吴正宪为首相，乃请止&ldquo;功臣&rdquo;号，从之。自是群臣相继请罢，遂不复赐。</p>"}