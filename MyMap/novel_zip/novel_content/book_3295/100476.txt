{"id":"100476","title":"卷二十三：讥谑","content":"<p>　　石曼卿为集贤校理，微行倡馆。为不逞者所窘。曼卿醉与之校，为街司所录。曼卿诡怪不羁，谓主者曰：&ldquo;只乞就本厢科决，欲诘旦归馆供职。&rdquo;厢帅不喻其谑，曰：&ldquo;此必三馆吏人也。&rdquo;杖而遣之。</p><p>　　司马相如叙上林诸水曰：丹水、紫渊，灞、浐、泾、渭，&ldquo;八川分流，相背而异态&rdquo;，&ldquo;灏溔潢漾&rdquo;，&ldquo;东注太湖。&rdquo;李善注：&ldquo;太湖，所谓震泽。&rdquo;按八水皆入大河，如何得东注震泽?又白乐天《长恨歌》云：&ldquo;峨嵋山下少人行，旌旗无光日色薄。&rdquo;峨嵋在嘉州，与幸蜀路全无交涉。杜甫《武侯庙柏》诗云：&ldquo;霜皮溜雨四十围，黛色参天二千尺。&rdquo;四十围乃是径七尺，无乃太细长乎?防风氏身广九亩，长三尺，姬室亩广六尺，九亩乃五丈四尺，如此防风之身，乃一饼餤耳。此亦文章之病也。</p><p>　　库藏中物，物数足而名差互者，帐籍中谓之&ldquo;色缴&rdquo;。音叫。尝有一从官，知审官西院，引见一武人，于格合迁官，其人自陈年六十，无材力，乞致仕，叙致谦厚，甚有可观。主判攘手曰：&ldquo;某年七十二，尚能拳欧数人。此辕门也，方六十岁，岂得遽自引退!&rdquo;京师人谓之&ldquo;色缴&rdquo;。</p><p>　　旧日官为中允者极少，唯老于幕官者。累资方至，故为之者多潦倒之人。近岁州县官进用者，多除中允。遂有&ldquo;冷中允&rdquo;、&ldquo;热中允&rdquo;。又集贤院修撰，旧多以馆阁久次者为之。近岁有自常官超授要任，未至从官者多除修撰。亦有&ldquo;冷撰&rdquo;、&ldquo;热撰&rdquo;。时人谓&ldquo;热中允不博冷修撰。&rdquo;</p><p>　　梅询为翰林学士，一日，书诏颇多，属思甚苦，操觚循阶而行，忽见一老卒，卧于日中，欠伸甚适。梅忽叹曰：&ldquo;畅哉!&rdquo;徐问之曰：&ldquo;汝识字乎?&rdquo;曰：&ldquo;不识字。&rdquo;梅曰：&ldquo;更快活也!&rdquo;</p><p>　　有一南方禅到京师，衣间绯袈裟。主事僧素不识南宗体式，以为妖服，执归有司，尹正见之，亦迟疑未能断。良久，喝出禅僧，以袈裟送报慈寺泥迦叶披之。人以谓此僧未有见处，却是知府具一只眼。</p><p>　　士人应敌文章，多用他人议论，而非心得。时人为之语曰：&ldquo;问即不会，用则不错。&rdquo;</p><p>　　张唐卿进士第一人及第，期集于兴国寺，题壁云：&ldquo;一举首登龙虎榜，十年身到凤凰池。&rdquo;有人续其下云：&ldquo;君看姚晔并梁固，不得朝官未可知。&rdquo;后果终于京官。</p><p>　　信安、沧、景之间，多蚊虻。夏月，牛马皆以泥涂之，不尔多为蚊虻所毙。效行不敢乘马，马为蚊虻所毒，则狂逸不可制。行人以独轮小车，马鞍蒙之以乘，谓之&ldquo;木马&rdquo;。挽车者皆衣韦裤。冬月作小坐床，冰上拽之，谓之&ldquo;凌床&rdquo;。余尝按察河朔，见挽床者相属，问其所用，曰：&ldquo;此运使凌床&rdquo;，&ldquo;此提刑凌床&rdquo;也。闻者莫不掩口。</p><p>　　庐山简寂观道士王告，好学有文，与星子令相善。有邑豪修醮，告当为都工。都工薄有施利，一客道士自言衣紫，当为都工，讼于星子云：&ldquo;职位颠倒，称号不便。&rdquo;星子令封牒与告，告乃判牒曰：&ldquo;客僧做寺主，俗谚有云：散众夺都工，教门无例。虽紫衣与黄衣稍异，奈本观与别观不同。非为称呼，盖利乎其中有物;妄自尊显，岂所谓大道无名。宜自退藏，无抵刑宪。&rdquo;告后归本贯登科，为健吏，至祠部员外郎、江南西路提点刑狱而卒。</p><p>　　旧制，三班奉职月俸钱七百，驿羊肉半斤。祥符中，有人为诗，题所在驿舍间曰：&ldquo;三班奉职实堪悲，卑贱孤寒即可知。七百料钱何日富，半斤羊肉几时肥。&rdquo;朝廷闻之曰：&ldquo;如此何以责廉隅?&rdquo;遂增今俸。</p><p>　　尝有一名公，初任县尉，有举人投书索米，戏为一诗答之曰：&ldquo;五贯九百五十俸，省钱请作足钱用。妻儿尚未厌糟糠，僮仆岂免遭饥冻?赎典赎解不曾休，吃酒吃肉何曾梦?为报江南痴秀才，更来谒索觅甚瓮。&rdquo;熙宁中，例增选人俸钱，不复有五贯九百俸者，此实养廉隅之本也。</p><p>　　石曼卿初登科，有人讼科场，覆考落数人，曼卿是其数。时方期集于兴国寺，符至，追所赐敕牒靴服。数人皆啜泣而起，曼卿独解靴袍还使人，露体戴幞头，复坐，语笑终席而去。次日，被黜者皆授三班借职。曼卿为一绝句曰：&ldquo;无才且作三班借，请俸争如录事参。从此罢称乡贡进，且须走马东西南。&rdquo;</p><p>　　蔡景繁为河南军巡判官日，缘事至留司御史台阅案牍，得干德中回南郊仪仗使司牒检云：&ldquo;准来文取索本京大驾卤簿，勘会本京卤簿仪仗，先于清泰年中，末帝将带逃走，不知所在。&rdquo;</p><p>　　江南宁齐丘，智谋之士也。自以谓江南有精兵三十万：士卒十万，大江当十万，而已当十万。江南初主，本徐温养子，及僣号，迁徐氏于海陵。中主继统，用齐丘谋，徐氏无男女少长，皆杀之。其后，齐丘尝有一小儿病，闭阁谢客，中主置燕召之，亦不出。有老乐工，且双瞽，作一诗书纸鸢上，放入齐丘第中，诗曰：&ldquo;化家为国实良图，总是先生画计谟。一个小儿抛不得，上皇当日合何如?&rdquo;海陵州宅之东，至今有小儿坟数十，皆当时所杀徐氏之族也。</p><p>　　有一故相远派在姑苏，有嬉游，书其壁曰：&ldquo;大丞相再从侄某尝游。&rdquo;有士人李璋，素好讪谑，题其傍曰：&ldquo;混元皇帝三十七代孙李璋继至。&rdquo;</p><p>　　吴中一士人，曾为转运司别试解头，以此自负，好附托显位。是时侍御史李制知常州，丞相庄敏庞公知湖州。士人游毗陵，挈其徒饮倡家，顾谓一驺卒曰：&ldquo;汝往白李二，我在此饮，速遣有司持酒肴来。&rdquo;李二，谓李御史也。俄顷，郡厨以饮食至，甚为丰腆。有一蓐医。适在其家，见其事，后至御史之家，因语及之。李君极怪，使人捕得驺卒，乃兵马都监所假，受士人教戒，就使庖买饮食，以绐坐客耳。李乃杖驺卒，使街司白士人出城。郡僚有相善者，出与之别，唁之曰：&ldquo;仓卒遽行，当何所诣?&rdquo;士人应之曰：&ldquo;且往湖州，依庞九耳。&rdquo;闻者莫不大笑。</p><p>　　馆阁每夜轮校官一人直宿，如有故不宿，则虚其夜，谓之&ldquo;豁宿&rdquo;。故事，豁宿不得过四，至第五日即须入宿。遇豁宿，例于宿历名位下书：&ldquo;腹肚不安，免宿。&rdquo;故馆阁宿历，相传谓之&ldquo;害肚历&rdquo;。</p><p>　　吴人多谓梅子为&ldquo;曹公&rdquo;，以其尝望梅止渴也。又谓鹅为&ldquo;右军&rdquo;，以其好养鹅也。有一士人遗人醋梅与燖鹅，作书云：&ldquo;醋浸曹公一甏，汤燖右军两只，聊备于馔。&rdquo;</p>"}