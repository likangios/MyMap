{"id":"100466","title":"卷十六：艺文三","content":"<p>　　士人刘克博观异书。杜甫诗有&ldquo;家家养乌鬼，顿顿食黄鱼。&rdquo;世之说者，皆谓夔、峡间至今有鬼户，乃夷人也，其主谓之鬼主，然不闻有&ldquo;乌鬼&rdquo;之说。又鬼户者，夷人所称，又非人家所养。克乃按《夔州图经》，称峡中人谓鸬鹚为&ldquo;乌鬼&rdquo;。蜀人临水居者，皆养鸬鹚，绳系其颈，使之捕鱼，得鱼则倒提出之，至今如此。余在蜀中，见人家有养鸬鹚使捕鱼，信然，但不知谓之乌鬼耳。</p><p>　　和鲁公凝有艳词一编，名《香奁集》。凝后贵，乃嫁其名为韩渥，今世传韩渥《香奁集》，乃凝所为也。凝生平著述，分为《演纶》《游艺》《孝悌》《疑狱》《香奁》《籯金》六集，自为《游艺集序》云：&ldquo;余有《香奁》《籯金》二集，不行于世。&rdquo;凝在政府，避议论，讳其名又欲后人知，故于《游艺集序》实之，此凝之意也。余在秀州，其曾孙和惇家藏诸书，皆鲁公旧物，未有印记，甚完。</p><p>　　蜀人魏野，隐居不仕宦，善为诗，以诗著名。卜居陕州东门之外，有《陕州平陆县诗》云：&ldquo;寒食花藏县，重阳菊绕湾。一声离岸橹，数点别州山，&rdquo;最为警句，所居颇萧洒，当世显人多与之游，寇忠愍尤爱之。尝有《赠忠愍诗》云：&ldquo;好向上天辞富贵，却来平地作神仙。&rdquo;后忠愍镇北都，召野置门下。北都有妓女，美色而举止生梗，土人谓之&ldquo;生张八。&rdquo;因府会，忠愍令乞诗于野，野赠之诗曰：&ldquo;君为北道生张八。我是西州熟魏三。莫怪樽前无笑语，半生半熟未相谙。&rdquo;吴正宪《忆陕郊诗》云：&ldquo;南郭迎天使，东郊访隐人。&rdquo;隐人谓野也。野死，有子闲，亦有清名，今尚居陕中。</p>"}