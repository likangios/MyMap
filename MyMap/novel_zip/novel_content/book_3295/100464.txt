{"id":"100464","title":"卷十四：艺文一","content":"<p>　　欧阳文忠常爱林逋诗&ldquo;草泥行郭索，云木叫钩辀&rdquo;之句，文忠以谓语新而属对新切。钩辀，鹧鸪声也，李群玉诗云：&ldquo;方穿诘曲崎岖路，又听钩辀格磔声。&rdquo;郭索，蟹行貌也。扬雄《太玄》曰：&ldquo;蟹之郭索，用心躁也。&rdquo;</p><p>　　韩退之集中《罗池神碑铭》有&ldquo;春与猿吟兮秋与鹤飞&rdquo;，今验石刻，乃&ldquo;春与猿吟兮秋鹤与飞。&rdquo;古人多用此格，如《楚词》：&ldquo;吉日兮辰良&rdquo;，又&ldquo;蕙肴蒸兮兰藉，奠桂酒兮椒浆。&rdquo;盖欲相错成文，则语势矫健耳。杜子美诗：&ldquo;红饭啄余鹦鹉粒，碧梧栖老凤凰枝。&rdquo;此亦语反而意全。韩退之《雪诗》：&ldquo;舞镜鸾窥沼，行天马度桥。&rdquo;亦效此体，然稍牵强，不若前人之语浑成也。</p><p>　　唐人作富贵诗，多纪其奉养器服之盛，乃贫眼所惊耳，如贯休《富贵曲》云：&ldquo;刻成筝柱雁相挨。&rdquo;此下里鬻弹者皆有之，何足道哉!又韦楚老《蚊诗》云：&ldquo;十幅红绡围夜玉。&rdquo;十幅红绡为帐，方不及四五尺，不知如何伸脚?此所谓不曾近富儿家。</p><p>　　诗人以诗主人物，矿虽小诗，莫不埏蹂极工而后已。所谓旬锻月炼者，信非虚言。小说崔护《题城南诗》，其始曰：&ldquo;去年今日此门中，人面桃花相映红。人面不知何处去，桃花依旧笑春风。&rdquo;后以其意未全，语未工，改第三句曰：&ldquo;人面只今何处在。&rdquo;至今传此两本，唯《本事诗》作&ldquo;只今何处在。&rdquo;唐人工诗，大率多如此，虽有两&ldquo;今&rdquo;字，不恤也，取语意为主耳，后人以其有两&ldquo;今&rdquo;字，只多行前篇。</p><p>　　书之阙误，有可见于他书者。如《诗》：&ldquo;天夭是椓。&rdquo;《后汉蔡邕传》作&ldquo;夭夭是加&rdquo;，与&ldquo;速速方谷&rdquo;为对。又&ldquo;彼岨矣岐，有夷之行。&rdquo;《朱浮传》作&ldquo;彼扰者岐，有夷之行。。&rdquo;《坊记》：&ldquo;君子之道，譬则坊焉。&rdquo;《大戴礼》：&ldquo;君子之道，譬扰坊焉。&rdquo;《夬卦》：&ldquo;君子以施禄及下，居德则忌。&rdquo;王辅嗣曰：&ldquo;居德而明禁。&rdquo;乃以&ldquo;则&rdquo;字为&ldquo;明&rdquo;字也。</p><p>　　音韵之学，自沈约为四声，及天竺梵学入中国，其术渐密。观古人谐声，有不可解者。如玖字、有字多与李字协用;庆字、正字多与章字、平字协用。如《诗》&ldquo;或群或友，以燕天子&rdquo;;&ldquo;彼留之子，贻我佩玖&rdquo;;&ldquo;投我以木李，报之以琼玖&rdquo;;&ldquo;终三十里，十千维耦&rdquo;;&ldquo;自今而后，岁其有，君子有谷，贻孙子&rdquo;;&ldquo;陟降左右，令闻不已&rdquo;;&ldquo;膳夫左右，无不能止&rdquo;;&ldquo;鱼丽于罶，鲤，君子有酒，旨且有。&rdquo;如此极多。又如：&ldquo;孝孙有庆，万寿无疆;&rdquo;;&ldquo;黍稷稻梁，农夫之庆&rdquo;;&ldquo;唯其有章矣，是以有庆矣&rdquo;;&ldquo;则笃其庆，载锡之光&rdquo;;&ldquo;我田既藏，农夫之庆&rdquo;;&ldquo;万舞洋洋，孝孙有庆&rdquo;;《易》云&ldquo;西南得朋，乃与类行;东北丧朋，乃终有庆&rdquo;;&ldquo;积善之家，必有余庆;积不善之家，必有余殃&rdquo;;班固《东都赋》&ldquo;彰皇德兮侔周成，永延长兮膺天庆&rdquo;。如此亦多。今《广韵》中庆一音卿。然如《诗》之&ldquo;未见君子，忧心怲怲;既得君子，庶几式臧&rdquo;;&ldquo;谁秉国成，卒劳百姓;我王不宁，覆怨其正&rdquo;;亦是怲、正与宁、平协用，不止庆而已。恐别有理也。</p><p>　　小律诗虽未技，工之不造微。不足以名家。故唐人皆尽一生之业为之，至于字字皆炼，得之甚难。但患观者灭裂，则不见其工，故不唯为之难，知音亦鲜。设有苦心得之者，未必为人所知。若字字是，皆无瑕可指。语意亦掞丽，但细论无功，景意纵全，一读便尽，更无可讽味。此类最易为人激赏，乃诗之《折杨》《黄华》也。譬若三馆楷书作字，不可谓不精不丽;求其佳处，到死无一笔，此病最难为医也。</p><p>　　王圣美治字学，演其义以为右文。古之字书，皆从左文。凡字，其类在左，其义在右。如木类，其左皆从木。所谓右文者，如戋，小也，水之小者曰浅，金之小者曰钱，歹而小者曰残，贝之小者曰贱。如此之类，皆以戋为义也。</p><p>　　王圣美为县令时，尚未知名，谒一达官，值其方与客谈《孟子》，殊不顾圣美。圣美窃哂其所论。久之，忽顾圣美曰：&ldquo;尝读《孟子》否?&rdquo;圣美对曰：&ldquo;本生爱之，但都不晓其义。&rdquo;主人问：&ldquo;不晓何义?&rdquo;圣美曰：&ldquo;从头不晓。&rdquo;主人曰：&ldquo;如何从头不晓?试言之。&rdquo;圣美曰：&ldquo;&lsquo;孟子见梁惠王&rsquo;，已不晓此语。&rdquo;达官深讶之，曰：&ldquo;此有何奥义?&rdquo;圣美曰：&ldquo;既云孟子不见诸侯，因何见梁惠王?&rdquo;其人愕然无对。</p><p>　　杨大年奏事，论及《比红儿诗》，大年不能对，甚以为恨。遍访《比红儿诗》，终不可得。忽一日，见鬻故书者有一小编，偶取视之，乃《比红儿诗》也。自此士大夫始多传之。予按《摭言》，《比红儿诗》乃罗虬所为，凡百篇，盖当时但传其诗而不载名氏，大年亦偶忘《摭言》所载。晚唐士人专以小诗著名，而读书灭裂。如白乐天《题座隅诗》云：&ldquo;俱化为饿殍。&rdquo;作孚字押韵。杜牧《杜秋娘诗》云：&ldquo;厌饫不能饴。&rdquo;饴乃饧耳，若作饮食，当音饲。又陆龟蒙作《药名诗》云：&ldquo;乌吸蠹根回。&rdquo;乃是乌喙，非乌啄也。又&ldquo;断续玉琴哀&rdquo;，药名止有续断，无断续。此类极多。如杜牧《阿房宫赋》误用&ldquo;龙见而雩&rdquo;事，宇文时斛斯椿已有此缪，盖牧未尝读《周》、《隋书》也。</p><p>　　往岁士人多尚对偶为文。穆修、张景辈始为平文，当时谓之古文。穆、张尝同造朝，待旦于东华门外，方论文次，适见有奔马践死一犬，二人各记其事，以较工拙。穆修曰：&ldquo;马逸，有黄犬遇蹄而毙。&rdquo;张景曰：&ldquo;有犬死奔马之下。&rdquo;时文体新变，二人之语皆拙涩。当时已谓之工，传之至今。</p><p>　　按《史记年表》，周平王东迁二年，鲁惠公方即位。则《春秋》当始惠公，而始隐，故诸儒之论纷然，乃《春秋》开卷第一义也。唯啖、赵都不解始隐之义，学者常疑之。唯于《纂例》隐公下注八字云：&ldquo;惠公二年，平王东迁。&rdquo;若尔，则《春秋》自合始隐，更无可论，此啖、赵所以不论也。然与《史记》不同，不知啖、赵得于何书?又尝见士人石端集一纪年书，考论诸家年统，极为详密。其叙平王东迁，亦在惠公二年。余得之甚喜，亟问石君，云出一史传中。遽检未得，终未见的据。《史记年表》注东迁在平王元年辛未岁，《本纪》中都无说，《诸侯世家》言东迁却尽在庚午岁。《史记》亦自差谬，莫知其所的。</p><p>　　长安慈恩寺塔，有唐人卢宗回一诗颇佳，唐人诸集中不载，今记于此：&ldquo;东来晓日上翔鸾，西转苍龙拂露盘。渭水冷光摇藻井，玉峰晴色堕阑竿。九重宫阙参差见，百二山河表里观。暂辍去蓬悲不定，一凭金界望长安。&rdquo;</p><p>　　古人诗有&ldquo;风定花犹落&rdquo;之句，以谓无人能对。王荆公以对&ldquo;鸟鸣山更幽&rdquo;。&ldquo;鸟鸣山更幽&rdquo;本宋王籍诗，元对&ldquo;蝉噪林逾静，鸟鸣山更幽&rdquo;，上下句只是一意;&ldquo;风定花犹落，鸟鸣山更幽&rdquo;则上句乃静中有动，下句动中有静。荆公始为集句诗，多者至百韵，皆集合前人之句，语意对偶，往往亲切，过于本诗。后人稍稍有效而为者。</p><p>　　欧阳文忠尝言曰：&ldquo;观人题壁，而可知其文章矣。&rdquo;</p><p>　　毗陵郡士人家有一女，姓李氏，方年十六岁，颇能诗，甚有佳句，吴人多得之。有《拾得破钱诗》云：&ldquo;半轮残月掩尘埃，依稀犹有开元字。想得清光未破时，买尽人间不平事。&rdquo;又有《弹琴诗》云：&ldquo;昔年刚笑卓文君，岂信丝桐解误身。今日未弹心已乱，此心元自不由人。&rdquo;虽有情致，乃非女子所宜也。</p><p>　　退之《城南联句》首句曰：&ldquo;竹影金锁碎。&rdquo;所谓金锁碎者，乃日光耳，非竹影也。若题中有日字，则曰&ldquo;竹影金锁碎&rdquo;可也。</p>"}