{"id":"98681","title":"卷十四","content":"<p>　　漯馀水</p><p>　　△漯馀水出上谷居庸关东。</p><p>　　关在沮阳城东南六十里居庸界，故关名矣。更始使者入上谷，耿况迎之于居庸关，即是关也。其水导源关山，南流历故关下，溪之东岸，有石台三层，其户牖扇扉悉石也，盖古关之候台矣。南则绝谷，累石为关垣，崇墉峻壁，非轻功可举。山岫层深，侧道褊狭，林鄣邃险，路才容轨。晓禽暮兽，寒鸣相和，羁官游子，聆之者莫不伤思矣。其水历山南，迳军都县界，又谓之军都关。《续汉书》曰：尚书卢植隐上谷军都山，是也。其水南流出关，谓之下口，水流潜伏十许里也。</p><p>　　△东流过军都县南，又东流过蓟县北。</p><p>　　漯馀水故渎东迳军都县故城南，又东，重源潜发，积而为潭，谓之漯馀潭。又东流，易荆水注之，其水导源西北千蓼泉，亦曰丁蓼水。东南流迳郁山西，谓之易荆水。公孙瓒之败于鲍邱也，走保易荆，疑阻此水也。易荆水又东左合虎眼泉，水出平川，东南流入易荆水，又东南与孤山之水合。水发川左，导源孤山，东南流入易荆水，谓之塔界水。又东迳蓟城，又东迳昌平县故城南，又谓之昌平水。《魏土地记》曰：蓟城东北一百四十里有昌平城，城西有昌平河。又东北注漯馀水。漯馀水又东南流，左合芹城水。水出北山，南迳芹城，又东南流注漯馀水。漯馀水又东南流，迳安乐县故城西，更始使谒者韩鸿北徇，承制拜吴汉为安乐令，即此城也。</p><p>　　△又北屈，东南至狐奴县，西南，入于沽河。</p><p>　　昔彭宠使狐奴令王梁，南助光武起兵，自是县矣。漯馀水於县西南，东入沽河。故《地理志》曰：漯馀水自军都县东，至潞，南入沽，是也。</p><p>　　○沽河</p><p>　　△沽河从塞外来。</p><p>　　沽河出御夷镇西北九十里，丹花岭下。东南流，大谷水注之。水发镇北大谷溪，西南流，迳独石北界。石孤生，不因阿而自峙。又南，九源水注之。水导北川，左右翼注，八川共成一水，故有九源之称。其水南流至独石，注大谷水。大谷水又南迳独石西，又南迳御夷镇城西。魏太和中置，以捍北狄也。又东南，尖谷水注之。水源出镇城东北尖溪，西南流，迳镇城东，西南流，注大谷水，乱流南注沽水。又南出峡，夹岸有二城，世谓之独固门，以其藉险凭固，易为依据。岩壁升耸疏通若门，故得是名也。沽水又南，左合乾溪水，引北川西南，迳一故亭东，又西南注沽水。沽水又西南，迳赤城东。赵建武年，并州刺史王霸，为燕所败，退保此城。城在山阜之上，下枕深隍，溪水之名，藉以变称，故河有赤城之号矣。沽水又东南与鹊谷水合。水有二源，南即阳乐水也。出且居县，《地理志》曰：水出县东。北流，迳大翮山、小翮山北，历女祁县故城南。《地理志》曰：东部都尉治。王莽之祁县也。世谓之横水，又谓之阳田河。又东南迳一故亭，又东，左与候卤水合。水出西北山，东南流迳候卤城北，城在居庸县西北二百里，故名云候卤，太和中更名御夷镇。又东南流注阳乐水。阳乐水又东南傍狼山南，山石白色特上，亭亭孤立，超出群山之表。又东南迳温泉东，泉在山曲之中。又迳赤城西，屈迳其城南。东南入赤城河。河水又东南，左合高峰水，水出高峰戍东南，城在山上。其水西南流，又屈而东南，入沽水。沽水又西南流出山，迳渔阳县故城西，而南合七度水。水出北山黄颁谷，故亦谓之黄颁水，东南流注於沽水。沽水又南，渔水注之。北出县东南平地，泉流西迳渔阳县故城南。应劭曰：在渔水之阳也。考诸地说则无闻，脉水寻川则有自。今城在斯水之阳，有符应说，渔阳之名当属此。秦发闾左戍渔阳，即是城也。渔水又西南，入沽水。又南与螺山之水合，水出渔阳城南小山。《魏土地记》曰：城南五里有螺山，其水西南入沽水。沽水又南迳安乐县故城东。《晋书地道记》曰：晋封刘禅为公国。俗谓之西潞水也。</p><p>　　△南过渔阳狐奴县北，西南与漯馀水合为潞河。</p><p>　　沽水西南流，迳狐奴山西，又南迳狐奴县故城西，渔阳太守张堪于县开稻田，教民种殖，百姓得以殷富。童谣歌曰：桑无附枝，麦秀两岐。张君为政，乐不可支。视事八年，匈奴不敢犯塞。沽水又南，阳重沟水注之，水出狐奴山，南转迳狐奴城西，王莽之所谓举符也。侧城南注，右会沽水。沽水又南，漯馀水注之。沽水又南，左会鲍邱水，世所谓东潞也。沽水又南迳潞县。为潞河，《魏土地记》曰：城西三十里有潞河，是也。</p><p>　　△又东南至雍奴县西，为笥沟。</p><p>　　漯水入焉，俗谓之合口也。又东，鲍邱水于县西北而东出焉，</p><p>　　△又东南至泉州县，与清河合，东入于海。清河者，派河尾也。</p><p>　　沽河又东南迳泉州县故城东，王莽之泉调也。沽水又东南合清河也，今无水。清、淇，漳、洹、滱、易、涞、濡、沽、虖池，同归于海，故《经》曰派河尾也。</p><p>　　○鲍邱水</p><p>　　△鲍邱水从塞外来，南过渔阳县东。</p><p>　　鲍邱水出御夷北塞中，南流迳九庄岭东，俗谓之大榆河。又南，迳镇东南九十里西密云戍西。又南，左合道人溪水。水出北川，南流迳孔山西，又历密云戍东，左合孟广水。水出下，甚嶒峻，峨峨冠众山之表。其水西迳孔山南，上有洞穴开明，故土俗以孔山流称。水又西南至密云戍东，西注道人水，乱流西南，迳密云戍城南，右会大榆河。有东密云，故是城言西矣。大榆河又东南流，白杨泉水注之。北发白杨溪、望离，右注大榆河，又东南，龙刍溪水自坎注之。大榆河又东南出峡，迳安州旧渔阳郡之滑盐县南，左合县之北溪水。水出县北广长堑南，太和中，掘此以防北狄。其水南流迳滑盐县故城东，王莽更名匡德也。汉明帝改曰盐田。右承治，世谓之斛临城，西北去御夷镇二百里，南注鲍邱水。又南迳虒奚县故城东，王莽更之曰敦德也。鲍邱水又西南，迳犷平县故城东，王莽之所谓平犷也。又南合三城水，水出臼里山，西迳三城，谓之三城水，又迳香陉山，山上悉生槁本香，世故名焉。又西迳石窟南。窟内宽广，行者依焉。窟内有水，渊而不流，栖薄者取给焉。又西北迳伏凌山南，与石门水合。水出伏凌山，山高峻，岩鄣寒深，阴崖积雪，凝水夏结，事同《离骚》峨峨之咏，故世人因以名山也。其水西南流注之，是水有桑谷之名，盖沿出桑溪故也。又西南迳犷平城东南，而右注鲍邱水。鲍邱水又东南，迳渔阳县故城东，渔阳郡治也。秦始皇二十二年置，王莽更名郡曰通潞，县曰得渔。鲍邱水又西南流，公孙瓒既害刘虞，乌丸思刘氏之德，迎其子和，合众十万，破瓒於是水之上，斩首一万。鲍邱水又西南历狐奴城东，又西南流注於沽河，乱流而南。</p><p>　　△又南过潞县西。</p><p>　　鲍邱水入潞，通得潞河之称矣。高梁水注之，水首受漯水于戾陵堰，水北有梁山，山有燕剌王旦之陵，故以戾陵名堰。水自堰枝分，东迳梁山南，又东北迳《刘靖碑》北。其词云：魏使持节、都督河北道诸军事、征北将军、建城乡侯、沛国刘靖，字文恭，登梁山以观源流，相漯水以度形势，嘉武安之通渠，羡秦民之殷富;乃使帐下丁鸿督军士千人，以嘉平二年，立遏于水，导高梁河，造戾陵遏，开车箱渠。其遏表云：高梁河水者，出自并州，黄河之别源也。长岸峻固，直截中流，积石笼以为主遏，高一丈，东西长三十丈，南北广七十馀步。依北岸立水门，门广四丈，立水遏，长十丈。山水暴发，则乘遏东下，平流守常，则自门北入，灌田岁二千顷，凡所封地百馀万亩。至景元三年辛酉，诏书以民食转广，陆费不赡，遣谒者樊晨，更制水门，限田千顷，刻地四千三百一十六顷，出给郡县，改定田五千九百三十顷。水流乘车箱渠，自蓟西北迳昌平，东尽渔阳潞县，凡所润含，四五百里，所灌田万有馀顷。高下孔齐，原隰底平，疏之斯溉，决之斯散，导渠口以为涛门，洒滮池以为甘泽，施加於当时，敷被於后世。晋元康四年，君少子骁骑将军、平乡侯弘，受命使持节、监幽州诸军事，领护乌丸校尉、宁朔将军。遏立积三十六载，至五年夏六月，洪水暴出，毁损四分之三，剩北岸七十馀丈。上渠车箱，所在漫溢。追惟前立遏之动，亲临山川，指授规略，命司马、关内侯逢惲内外将士二千人，起长岸，立石渠，修主遏，治水门，门广四丈，立水五尺。兴复载利，通塞之宜，准遵旧制。凡用功四万有馀焉。诸部王侯，不召而自至，繦负而事者盖数千人。《诗》载经始勿亟，《易》称民忘其劳，斯之谓乎?于是二府文武之士，感秦国思郑渠之绩，魏人置豹祀之义，乃遐慕仁政，追述成功。元康五年十月十一日，刊石立表，以纪动烈，并记遏制度，永为后式焉。事见其碑辞。又东南流迳蓟县北。又东至潞县，注于鲍邱水。又南迳潞县故城西，王莽之通潞亭也。汉光武遣吴汉、耿弇等破铜马、五幡于潞东，谓是县也。屈而东南流，迳潞城南。世祖拜彭宠为渔阳太守，治此。宠叛，光武遣游击将军邓隆伐之，军于是水之南。光武策其必败，果为宠所破，遗壁故垒存焉。鲍邱水又东南入夏泽。泽南纡曲渚一十馀里，北佩谦泽，眇望无垠也。</p><p>　　△又南至雍奴县北，屈东入于海。</p><p>　　鲍邱水自雍奴县故城西北，旧分笥沟水东出。今笥沟水断，众川东注，混成一渎，东迳其县北。又东与泃河合，水出右北平无终县西山、白杨谷。西北流迳平谷县，屈西南流，独乐水入焉。水出北抱犊固，南迳平谷县故城东。后汉建武元年，光武遣十二将，追大枪、五幡，及平谷，大破之于是县也。其水南流入于泃，泃水又左合盘山水，水出山上，其山峻险，人迹罕交。去山三十许里，望山上水，可高二十馀里，素湍皓然，颓波历溪，沿流而下，自西北转注于泃水。泃水又东南迳平谷县故城东南，与洳河会。水出北山，山在傂奚县故城东南。东南流迳博陆故城北，又屈迳其城东，世谓之平陆城，非也。汉武帝玺书封大司马霍光为侯国。文颖曰：博大陆平，取其嘉名而无其县。食邑北海、河东。薛瓒曰：按渔阳有博陆城，谓此也。今其居山之阳处平陆之上，匝带川流，面据四水，文氏所谓无县目嘉美名也。洳水又东南流，迳平谷县故城西，而东南流注于泃河。泃河又南迳紻城东，而南合五百沟水，水出七山北，东迳平谷县之紻城南，东入於泃河。泃河又东南，迳临泃城北，屈而历其城东，侧城南出。《竹书纪年》，梁惠成王十六年，齐师及燕战于泃水，齐师遁。即是水也。泃水又南，入鲍邱水。又东合泉州渠口故渎，下承滹沱水于泉州县，故以泉州为名。北迳泉州县东，又北，迳雍奴县东，西去雍奴故城一百二十里。自滹沱北入，其下历水泽一百八十里，入鲍邱河，谓之泉州口。陈寿《魏志》曰：曹太祖以蹋顿扰边，将征之，从泃口凿渠，迳雍奴泉州以通河海者也。今无水。鲍邱水又东，庚水注之。水出右北平徐无县北塞中，而南流，历徐无山，得黑牛谷水，又得沙谷水，并西出山，东流注庚水。昔田子春避难居之，众至五千家。《开山图》曰：山出不灰之木，生火之石。按注云，其木色黑，似炭而无叶，有石，赤色如丹，以二石相磨，则火发，以然无灰之木，可以终身，今则无之。其水又迳徐无县故城东，王莽之北顺亭也。《魏土地记》曰：右北平城东北一百一十里有徐无城。其水又西南，与周卢溪水合，水出徐无山，东南流，注庚水。庚水又西南流，漯水注之。水出右北平俊靡县，王莽之俊麻也。东南流，世谓之车軬水。又东南流，与温泉水合。水出北山温溪，即温源也。养疾者不能澡其炎漂，以其过灼故也。《魏土地记》曰：徐无城东有温汤，即此也。其水南流百步，便伏流入于地下，水盛则通注漯水。又东南迳石门峡，山高崭绝，壁立洞开，俗谓之石门口。汉中平四年，渔阳张纯反，杀右北平太守刘政、辽东太守阳纮。中平五年，遣中郎将孟益率公孙瓒讨纯，战于石门，大破之。漯水又东南流，谓之北黄水，又屈而为南黄水，又西南迳无终山，即帛仲理所合神丹处也，又于是山，作金五千斤以救百姓。山有阳翁伯玉田，在县西北，有阳公坛社，即阳公之故居也。《搜神记》曰：雍伯，洛阳人，至性笃孝，父母终殁，葬之於无终山。山高八十里，而上无水，雍伯置饮焉。有人就饮，与石一斗，令种之，玉生其田。北平徐氏有女，雍伯求之，要以白璧一双。媒者致命，伯至玉田，求得五双，徐氏妻之，遂即家焉。《阳氏谱叙》言：翁伯是周景王之孙，食采阳樊。春秋之末，爰宅无终，因阳樊而易氏焉。爱仁博施，天祚玉田。其碑文云：居於县北六十里翁同之山，后路徙于西山之下，阳公又迁居焉，而受玉田之赐。情不好宝，玉田自去，今犹谓之为玉田阳。干宝曰：于种石处，四角作大石柱，各一丈，中央一顷之地，名曰玉田，至今相传云，玉田之揭，起于此矣，而今不知所在，同于《谱叙》自去文矣。蓝水注之，水出北山，东流屈而南，迳无终县故城东。故城，无终子国也。《春秋&middot;襄公四年》，无终子嘉父使孟乐如晋，因魏绛纳虎豹之皮，请和诸戎。是也，故燕地矣。秦始皇二十一年，灭燕，置右北平郡，治此，王莽之所谓北顺也。汉世，李广为郡，出遇伏石，谓虎也，射之饮羽，即此处矣。《魏土地记》曰：右北平城西北百三十里，有无终城。其水又南入漯水，漯水又西南，入于庚水。《地理志》曰：漯水出俊靡县，南至无终，南入庚水。庚水，世亦谓之为柘水也。南迳燕山下，悬岩之侧，有石鼓，去地百馀丈，望若数百石囷，有石梁贯之，鼓之东南，有石人援桴，状同击势，耆旧言，燕山石鼓鸣则土有兵。庚水又南，迳北平城西，而南入鲍邱水，谓之柘口。鲍邱水又东，迳右北平郡故城南。《魏土地记》曰，蓟城东北三百里，有右北平城。鲍邱水又东，巨梁水注之。水出土垠县北陈宫山。西南流迳观鸡山，谓之观鸡水。水东有观鸡寺，寺内起大堂，甚高广，可容千僧。下悉结石为之，上加涂塈。基内疏通，枝经脉散。基侧室外，四出爨火，炎势内流，一堂尽温。盖以此土寒严，霜气肃猛，出家沙门，率皆贫薄，施主虑阙道业，故崇斯构，是以志道者多栖托焉。其水又西南流，右合区落水。水出县北山，东南流入巨梁水。巨梁水又南，迳土垠县故城西，左会寒渡水。水出县东北，西南流至县，右注梁河。梁河又南，涧于水注之。水出东北山，西南流，迳土垠县故城东，西南流，入巨梁水，又东南，右合五里水，水发北平城东北五里山，故世以五里名沟。一名田继泉，西流，南屈迳北平城东，东南流注巨梁河，乱流入于鲍邱水。自是水之南，南极滹沱，西至泉州、雍奴，东机于海，谓之雍奴薮。其泽野有九十九淀，枝流条分，往往迳通，非惟梁河，鲍邱归海者也。</p><p>　　○濡水</p><p>　　△濡水从塞外来，东南过辽西令支县北。</p><p>　　濡水出御夷镇东南，其水二源双引，夹山西北流，出山合成一川。又西北迳御夷故城东，镇北百四十里，北流，左则连渊水注之，水出故城东，西北流，迳故城南，又西北迳渌水池南。池水渊而不流。其水又西，屈而北流，又东迳故城北，连结两池沼，谓之连渊浦。又东北注难河。难河右则污水入焉。水出东坞南，西北流迳沙野南，北人名之曰沙。镇东北二百三十里，西北入难河，濡、难声相近，狄俗语讹耳。濡水又北迳沙野西，又北迳箕安山东，屈而东北流，迳沙野北，东北流迳松林山北。水北有池，潭而不流。濡水又东北流，迳孤山南，东北流，吕泉水注之。水出吕泉坞西，东南流屈而东迳坞南，东北流，三泉水注之。其源，三泉雁次，合为一水。镇东北四百里，东南注吕泉水。吕泉水又东，迳孤山北，又东北，逆流水注之。水出东南，导泉西流，右屈而东北注，松林山水会之。水出山南，东注逆水，乱流东北，注濡河。濡河又东，盘泉入焉。水自西北，东南流注濡河。濡河又东南，水流回曲，谓之曲河。镇东北三百里，又东出峡，入安州界，东南流迳渔阳白檀县故城。《地理志》曰：濡水出县北蛮中。汉景帝诏李广曰：将军其帅师东辕，弭节白檀者也。又东南流，右与要水合，水出塞外，三川并导，谓之大要水也。东南流，迳要阳县故城东，本都尉治，王莽更之曰要术矣。要水又东南流，迳白檀县，而东南流入于濡。濡水又东南，索头水注之。水北出索头川，南流，迳广阳侨郡西。魏分右北平置，今安州治。又南流注於濡水。濡水又东南流，武列水入焉。其水三川派合。西源右为溪水，亦曰西藏水，东南流出溪，与蟠泉水合。泉发州东十五里，东流九十里，东注西藏水。西藏水又西南流，东藏水注之。水出东溪，一曰东藏水，西南流出谷，与中藏水合。水导中溪，南流出谷，南注东藏水，故目其川曰三藏川，水曰三藏水。东藏水又南，右入西藏水，乱流左会龙泉水。水出东山下，渊深不测。其水西南流注于三藏水，三藏水又西南流，与龙刍水合，西出于龙刍之溪，东流入三藏水，又东南流，迳武列溪，谓之武列水。东南历石挺下，挺在层峦之上，孤石云举，临崖危峻，可高百馀仞。牧守所经，命选练之士，弯张弧矢，无能届其崇标者。其水东合流入濡。濡水又东南，五渡水注之。水北出安乐县丁原山，南流迳其县故城西，本三会城也。其水南入五渡塘，于其川也，流纡曲溯，涉者频济，故川塘取名矣。又南流注于濡。濡水又与高石水合，水东出安乐县东山，西流历三会城南，西入五渡川，下注濡水。濡水又东南迳卢龙塞。塞道自无终县东出，渡濡水，向林兰陉，东至青陉，卢龙之险，峻坂萦折，故有九峥之名矣。燕景昭元玺二年，遣将军步浑治卢龙塞道，焚山刊石，令通方轨，刻石岭上，以记事功，其铭尚存。而庚仲初注《扬都赋》，言卢龙山在平罡城北，殊为孟浪，远失事实。余按：卢龙东越青陉，至凡城二百许里。自凡城东北出，趣平罡故城，可百八十里。向黄龙则五百里。故陈寿《魏志》曰：田畴引军出卢龙塞，堑山堙谷，五百馀里，迳白檀，历平罡，登白狼，望柳城。平罡在卢龙东北远矣，而仲初言在南，非也。濡水又东南，迳卢龙故城东，汉建安十二年，魏武征蹋顿所筑也。濡水又南，黄洛水注之，水北出卢龙山，南流入于濡。濡水又东南，洛水合焉。水出卢龙塞，西南流注濡水。又屈而流，左得润水，又会敖水，二水并自卢龙西注濡水。又东南流，迳令支县故城东，王莽之令氏亭也。秦始皇二十二年，分燕置辽西郡，令支隶焉。《魏土地记》曰：肥如城西十里，有濡水，南流迳孤竹城西，左合玄水，世谓之小濡水，非也。水出肥如县东北玄溪，西南流迳其县东，东屈，南转，西回，迳肥如县故城南。俗又谓之肥如水，非也。故城肥子国，应劭曰：晋灭肥，肥子奔燕，燕封于此，故曰肥如也。汉高帝六年，封蔡寅为侯国。西南流右会卢水水出县东北沮溪，南流，谓之大沮水。又南，左合阳乐水，水出东北阳乐县。《地理风俗记》曰：阳乐，故燕地，辽西郡治，秦始皇二十二年置。《魏土地记》曰：海阳城西南有阳乐城。其水又西南，入于沮水，谓之阳口。沮水又西南，小沮水注之，水发冷溪，世谓之冷池。又南得温泉水口，水出东北温溪，自溪西南流入于小沮水。小沮水又南流，与大沮水合而为卢水也。桑钦说卢子之书，言晋既灭肥，迁其族于卢水。卢水有二渠，号小沮、大沮，合而入于玄水。卢水又南与温水合，水出肥如城北，西流注于玄水。《地理志》曰：卢水南入玄。玄水又西南迳孤竹城北，西入濡水。故《地理志》曰：玄水东入濡，盖自东而注也。《地理志》曰：令支有孤竹城，故孤竹国也。《史记》曰：孤竹君之二子伯夷、叔齐，让国于此，而饿死于首阳。汉灵帝时，辽西太守廉翻梦人谓己曰：余孤竹君之子，伯夷之弟。辽海漂吾棺椁，闻君仁善，愿见藏覆。明日视之，水上有浮棺，吏嗤笑者，皆无疾而死。于是改葬之。《晋书地道志》曰：辽西人见辽水有浮棺，欲破之。语曰，我孤竹君也，汝破我何为?因为立祠焉。祠在山上，城在山侧。肥如县南十二里，水之会也。</p><p>　　△又东南过海阳县，西南入于海。</p><p>　　濡水自孤竹城东南，迳西乡北，瓠沟水注之。水出城东南，东流注濡水。濡水又迳牧城南，分为二水。北水枝出，世谓之小濡水也。东迳乐安亭北，东南入海。濡水东南流，迳乐安亭南，东与新河故渎合。渎自雍奴县承鲍邱水，东出，谓之盐关口。魏太祖征蹋顿，与泃口俱导也，世谓之新河矣。陈寿《魏志》云，以通河海也。新河又东北，绝庚水，又东北出，迳右北平，绝巨梁之水，又东北迳昌县故城北，王莽之淑武也。新河又东，分为二水，枝渎东南入海。新河自枝渠东出，合封大水，谓之交流口。水出新安平县，西南流迳新安平县故城西，《地理志》辽西之属县也。又东南流，龙鲜水注之。水出县西北，世谓之马头水，二源俱导，南合一川，东流注封大水。《地理志》曰：龙鲜水东入封大水者也。乱流南会新河，南注于海。《地理志》曰：封大水于海阳县南入海。新河又东出海阳县，与缓虚水会。水出新安平县东北，世谓之大笼川，东南流迳令支城西，西南流与新河合，南流注于海。《地理志》曰：缓虚水与封大水皆南入海。新河又东与素河会，谓之白水口。水出令支县之蓝山，南合新河;又东南入海。新河又东至九濄口，枝分南注海。新河又东迳海阳县故城南，汉高祖六年，封摇毋馀为侯国，《魏土地记》曰：令支城南六十里有海阳城者也。新河又东，与清水会，水出海阳县，东南流迳海阳城东，又南合新河，又南流一十许里，西入九濄，注海。新河东绝清水，又东，木究水出焉，南入海。新河又东，左迤为北阳孤淀，淀水右绝新河，南注海。新河又东会于濡。濡水又东南至累县碣石山。文颖曰：碣石在辽西累县。王莽之选武也。累县并属临渝，王莽更临渝为凭德。《地理志》曰：大碣石山在右北平骊成县西南，王莽改曰碣石也。汉武帝亦尝登之，以望巨海，而勒其石于此。今枕海有石如埇道，数十里，当山顶，有大石如柱形，往往而见，立于巨海之中，潮水大至则隐，及潮波退，不动不没，不知深浅，世名之天桥柱也。状若人造，要亦非人力所就。韦昭亦指此以为碣石也。《三齐略记》曰：始皇於海中作石桥，海神为之竖柱。始皇求与相见。神曰：我形丑，莫图我形，当与帝相见。乃入海四十里，见海神，左右莫动手，工人潜以脚画其状。神怒曰：帝负约，速去。始皇转马还，前脚犹立，后脚随崩，仅得登岸。画者溺死于海，众山之石皆倾注，今犹岌岌东趣，疑即是也。濡水于此南入海，而不迳海阳县西也，盖《经》误证耳。又按《管子》齐桓公二十年，征孤竹，未至卑耳之溪十里，闟然止，瞠然视，援弓将射，引而未发，谓左右曰：见前乎?左右对曰：不见。公曰：寡人见长尺而人物具焉，冠，右祛衣，走马前，岂有人若此乎?管仲对曰，臣闻岂山之神，有偷儿，长尺，人物具。霸王之君兴，则岂山之神见。且走马前，走导也，祛衣，示前有水，右祛衣，示从右方涉也。至卑耳之溪，有赞水者，从左方涉，其深及冠，右方涉，其深至膝。已涉，大济。桓公拜曰：仲父之圣至此，寡人之抵罪也久矣。今自孤竹南出则巨海矣。而沧海之中，山望多矣，然卑耳之川，若赞溪者，亦不知所在也。昔在汉世，海水波襄，吞食地广，当同碣石，苞沦洪波也。</p><p>　　○大辽水</p><p>　　△大辽水出塞外卫白平山，东南入塞，过辽东襄平县西。</p><p>　　辽水亦言出砥石山，自塞外东流，直辽东之望平县西，王莽之长说也。屈而西南流，迳襄平县故城西。秦始皇二十五年灭燕，置辽东郡，治此。汉高帝八年，封纪通为侯国，王莽之昌平也，故平州治。又南迳辽队县故城西，王莽更名之曰顺睦也。公孙渊遣将军毕衍拒司马懿于辽队，即是处也。辽水又南历县，有小辽水，其流注之也。</p><p>　　△又东南过房县西。</p><p>　　《地理志》：房故辽东之属县也。辽水右会白狼水。水出右北平白狼县，东南迳广成县，北流，西北屈，迳广成县故城南，王莽之平虏也，俗谓之广都城。又西北，石城川水注之，水出西南石城山，东流迳石城县故城南。《地理志》右北平有石城县，北屈迳白鹿山西，即北狼山也。《魏书&middot;国志》曰;辽西单于蹋顿尤强，为袁氏所厚，故袁尚归之，数入为害。公出卢龙，堑山堙谷五百馀里。未至柳城二百里，尚与蹋顿将数万骑逆战。公登白狼山，望柳城，卒与虏遇，乘其不整，纵兵击之，虏众大崩，斩蹋顿，胡汉降者二十万口。《英雄记》曰：曹操于是击马鞍，于马上作十片，即于此也。《博物志》曰：魏武于马上逢狮子，使格之，杀伤甚众。王乃自率常从健儿数百人击之。狮子哮呼奋越，左右咸惊。王忽见一物，从林中出，如貍，超上王车轭上。狮子将至，此兽便跳上狮子头上，狮子即伏不敢起，于是遂杀之，得狮子而还。未至洛阳四十里，洛中鸡狗皆无鸣吠者也。其水又东北入广城县，东注白狼水。白狼水北迳白狼县故城东，王莽更名伏狄。白狼水又东，方城川水注之。水发源西南山下，东流，北屈迳一故城西，世谓之雀目城。东屈迳方城北，东入白狼水。白狼水又东北，迳昌黎县故城西。《地理志》曰交黎也，东部都尉治，王莽之禽虏也。应劭曰：今昌黎也。高平川水注之，水出西北平川，东流迳倭城北，盖倭地人徙之。又东南迳乳楼城北，盖迳戎乡邑，兼夷称也。又东南注白狼水，白狼水又东北，自鲁水注之，水导西北远山，东南注白狼水。白狼水又东北迳龙山西，燕慕容皝以柳城之北，龙山之南，福地也，使阳裕筑龙城，改柳城为龙城县。十二年，黑龙、白龙见于龙山，皝亲观龙，去二百步，祭以太牢，二龙交首嬉翔，解角而去。皝悦，大赦，号新宫曰和龙宫。立龙翔祠于山上。白狼水又北迳黄龙城东。《十三州志》曰：辽东属国都尉治，昌黎道，有黄龙亭者也。魏营州刺史治。《魏土地记》曰：黄龙城西南有白狼河，东北流，附城东北下，即是也。又东北，滥真水出西北塞外，东南历重山，东南入白狼水。白狼水又东北出，东流，分为二水，右水疑即渝水也。《地理志》曰：渝水首受白狼水，西南巡山，迳一故城西，世以为河连城，疑是临渝县之故城，王莽曰凭德者矣。渝水南流，东屈与一水会，世名之曰『栱血』伦水，盖戎方之变名耳。疑即《地理志》所谓侯水北入渝者也。《十三州志》曰：侯水南入渝。《地理志》盖言自北而南也。又西南流注于渝。渝水又东南迳一故城东，俗曰女罗城。又南迳营丘城西。营丘在齐，而名之于辽、燕之间者，盖燕齐辽迥，侨分所在。其水东南入海。《地理志》曰：渝水自塞外南入海。一水东北出塞，为白狼水，又东南流至房县，注于辽。《魏土地记》曰：白狼水下入辽也。</p><p>　　△又东过安市县西南，入于海。</p><p>　　《十三州志》曰：大辽水自塞外，西南至安市，入于海。</p><p>　　○小辽水</p><p>　　△又玄菟高句丽县有辽山，小辽水所出，西南至辽队县，入于大辽水也。</p><p>　　县故高句丽胡之国也。汉武帝元封三年平右渠，置玄菟郡于此。王莽之下句丽。水出辽山，西南流迳辽阳县，与大梁水会。水出北塞外，西南流迳辽阳县，注辽水，故《地理志》曰：大梁水西南至辽阳入辽，《郡国志》曰：县故属辽东，后入玄菟。其水西南流，故谓之为东梁水也。小辽水又西南，迳襄平县，为淡渊。晋永嘉三年，涸。小辽水又迳辽队县，入大辽水。司马宣王之平辽东也，斩公孙渊于斯水之上者也。</p><p>　　○浿水</p><p>　　△浿水出乐浪镂方县，东南过临浿县，东入于海。许慎云：浿水出镂方，东入海，一曰，出浿水县。《十三州志》曰：浿水县在乐浪东北，镂方县在郡东，盖出其县南迳镂方也。昔燕人卫满，自浿水西至朝鲜。朝鲜，故箕子国也。箕子教民以义，田织信厚，约以八法，而不知禁，遂成礼俗。战国时，满乃王之，都王险城，地方数千里。至其孙右渠，汉武帝元封二年，遣楼船将军杨仆、左将军荀彘讨右渠，破渠于浿水，遂灭之。若浿水东流，无渡浿之理。其地今高句丽之国治。余访番使，言城在浿水之阳，其水西流，迳故乐浪朝鲜县，即乐浪郡治，汉武帝置。而西北流，故《地理志》曰：浿水西至增地县入海。又汉兴，以朝鲜为远，修辽东故塞，至浿水为界。考之今古，于事差谬，盖《经》误证也。</p>"}