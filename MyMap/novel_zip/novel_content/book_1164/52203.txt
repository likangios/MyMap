{"id":"52203","title":"国风·卫风 ","content":"<p>木 瓜 <br />　　 投我以木瓜，报之以琼琚。</p><p>　　匪报也，永以为好也！</p><p>　　投我以木桃，报之以琼瑶。</p><p>　　匪报也，永以为好也！</p><p>　　投我以木李，报之以琼玖。</p><p>　　匪报也，永以为好也！</p><p>注释<br />　　男女相爱，互相赠答。一说卫人思报齐桓公复国厚恩而作。</p><p>　　琼：赤色玉。亦泛指美玉。琚（音居）：佩玉。</p><p>　　匪：非。</p><p>　　瑶：美玉。一说似玉的美石。</p><p>　　玖（音久）：浅黑色玉石。<br /></p><p>有 狐 <br />　　 有狐绥绥，在彼淇梁。<br />　　心之忧矣，之子无裳。</p><p>　　有狐绥绥，在彼淇厉。</p><p>　　心之忧矣，之子无带。</p><p>　　有狐绥绥，在彼淇侧。</p><p>　　心之忧矣，之子无服。</p><p>注释<br />　　女向男求爱。虽其人贫无衣裤，但仍爱他。一说妻子怀念久役不归的丈夫。</p><p>　　狐：一说狐喻男性。绥绥：从容独行的样子。一说行迟貌，一说多貌貌。淇：水名。梁：河梁。河中垒石而成，可以过人，可用于拦鱼。</p><p>　　裳：上曰衣，下曰裳。</p><p>　　厉：水深及腰，可以涉过之处。一说流水的沙滩。<br /></p><p>伯 兮 <br />　　 伯兮朅兮，邦之桀兮。伯也执殳，为王前驱。</p><p>　　自伯之东，首如飞蓬。岂无膏沐？谁适为容！</p><p>　　其雨其雨，杲杲出日。愿言思伯，甘心首疾。</p><p>　　焉得谖草？言树之背。愿言思伯，使我心痗。</p><p>注释<br />　　丈夫久役不归，妻子怀念远人的抒情诗。</p><p>　　朅（音切）：英武高大。殳（音书）：古兵器，杖类。长丈二无刃。</p><p>　　膏沐：妇女润发的油脂。</p><p>　　杲（音稿）：明亮的样子。谖草：萱草，忘忧草。背：北。指北堂。痗（音妹）：忧思成病。<br /></p><p>河 广 <br />　　 谁谓河广？一苇杭之。</p><p>　　谁谓宋远？跂予望之。</p><p>　　谁谓河广？曾不容刀。</p><p>　　谁谓宋远？曾不崇朝。</p><p>注释<br />　　宋人侨居卫国，思乡不得归，以诗抒发怀念之情。</p><p>　　河：黄河。卫国在戴公之前，都于朝歌，和宋国隔河相望。</p><p>　　跂（音气）：踮起脚跟。</p><p>　　刀：小船。</p><p>　　崇朝：终朝。<br /></p><p>芄 兰 <br />　　 芄兰之支，童子佩觿。</p><p>　　虽则佩觿，能不我知？</p><p>　　容兮遂兮，垂带悸兮。</p><p>　　芄兰之叶，童子佩韘。</p><p>　　虽则佩韘，能不我甲？</p><p>　　容兮遂兮，垂带悸兮。</p><p>注释<br />　　人民对统治者骄横幼稚装腔作势不称其服的讽刺。</p><p>　　芄（音丸）兰：植物名。草本，蔓生。觿（音西）：象骨制的解结用具，形同锥，也可为装饰品。成人佩饰。</p><p>　　知：智。</p><p>　　容：佩刀。遂：佩玉。一说容、遂，舒缓放肆之貌。悸：带下垂貌。</p><p>　　韘（音社）：象骨制的钩弦用具，著于右手拇指，射箭时用于钩弦。</p><p>　　甲：长也。<br /></p><p>竹 竿 <br />　　 藋藋竹竿，以钓于淇。岂不尔思？远莫致之。</p><p>　　泉源在左，淇水在右。女子有行，远兄弟父母。</p><p>　　淇水在右，泉源在左。巧笑之瑳，佩玉之傩。</p><p>　　淇水滺滺，桧楫松舟。驾言出游，以写我忧。</p><p>注释<br />　　卫女远嫁诸侯，欲归不能，以诗抒思父母、念故园之情。</p><p>　　藋藋（音替）：长而尖削貌。</p><p>　　泉源：一说水名。即百泉，在卫之西北，而东南流入淇水。</p><p>　　瑳（音搓）：玉色洁白。傩（音挪）：通娜。婀娜。</p><p>　　滺（音悠）：河水荡漾之状。楫：船桨。桧、松：木名。桧，柏叶松身。<br /></p><p>氓 <br />　　 氓之蚩蚩，抱布贸丝。匪来贸丝，来即我谋。</p><p>　　送子涉淇，至于顿丘。匪我愆期，子无良媒。</p><p>　　将子无怒，秋以为期。</p><p>　　乘彼垝垣，以望复关。不见复关，泣涕涟涟。</p><p>　　既见复关，载笑载言。尔卜尔筮，体无咎言。</p><p>　　以尔车来，以我贿迁。</p><p>　　桑之未落，其叶沃若。于嗟鸠兮，无食桑葚；</p><p>　　于嗟女兮，无与士耽。士之耽兮，犹可说也；</p><p>　　女之耽兮，不可说也。</p><p>　　桑之落矣，其黄而陨。自我徂尔，三岁食贫。</p><p>　　淇水汤汤，渐车帷裳。女也不爽，士贰其行。</p><p>　　士也罔极，二三其德。</p><p>　　三岁为妇，靡室劳矣；夙兴夜寐，靡有朝矣。</p><p>　　言既遂矣，至于暴矣。兄弟不知，咥其笑矣。</p><p>　　静言思之，躬自悼矣。</p><p>　　及尔偕老，老使我怨。淇则有岸，隰则有泮。</p><p>　　总角之宴，言笑晏晏。信誓旦旦，不思其反。</p><p>　　反是不思，亦已焉哉！</p><p>注释<br />　　一个勤劳善良的妇女，哀诉她被遗弃的不幸遭遇。</p><p>　　氓：民，男子。蚩蚩：老实的样子。一说无知貌，一说戏笑貌。布：货币。一说布匹。即：靠近。谋：商量。顿丘：地名。愆（音千）：过，误。将：愿，请。</p><p>　　垝垣（音鬼员）：破颓的墙。复关：诗中男子的住地。一说返回关来。卜：用龟甲卜吉凶。筮（音诗）：用蓍草占吉凶。体：卜卦之体。咎言：凶，不吉之言。贿：财物，嫁妆。</p><p>　　沃若：润泽貌。鸠：斑鸠。传说斑鸠吃桑葚过多会醉。耽（音沉）：沉湎于爱情。说：脱。</p><p>　　陨：坠落。徂尔：往你家，嫁与你。食贫：过贫苦生活。渐（音尖）：沾湿。爽：差错。贰（音特）：差错。罔极：没有准则，行为不端。二三其德：三心二意。</p><p>　　遂：久。知：智。咥（音系）：大笑貌。躬：自己，自身。</p><p>　　淇：淇水。隰：当作湿，水名，即漯河。泮（音判）：通畔，岸，水边。总角：古时儿童两边梳辫，如双角。指童年。<br /></p><p>硕 人 <br />　　 硕人其颀，衣锦褧衣。齐侯之子，卫侯之妻。</p><p>　　东宫之妹，邢侯之姨，谭公维私。</p><p>　　手如柔荑，肤如凝脂，领如蝤蛴，齿如瓠犀。</p><p>　　螓首蛾眉，巧笑倩兮，美目盼兮。</p><p>　　硕人敖敖，说于农郊。</p><p>　　四牡有骄，朱幩镳镳，翟茀以朝。</p><p>　　大夫夙退，无使君劳。</p><p>　　河水洋洋，北流活活。</p><p>　　施罛濊濊，鱣鲔发发，葭菼揭揭。</p><p>　　庶姜孽孽，庶士有朅。</p><p>注释<br />　　卫庄公夫人庄姜初适卫，国人称赞她的美丽。</p><p>　　硕人：高大白胖的人。颀（音其）：修长貌。锦：锦衣，翟衣。褧（音窘）：妇女出嫁时御风尘用的麻布罩衣，即披风。</p><p>　　东宫：指太子。私：姊妹之夫。</p><p>　　荑（音题）：白茅之芽。蝤蛴（音求其）：天牛的幼虫，色白身长。瓠犀（音户西）：瓠瓜子儿。</p><p>　　螓（音秦）：似蝉而小，头宽广方正。蛾眉：蚕蛾触角，细长而曲。倩：笑靥美好貌。盼：眼儿黑白分明。</p><p>　　敖敖：身长貌。说（音税）：停。农郊：近郊。一说东郊。</p><p>　　幩（音坟）：装在马口上的扇汗用具。镳镳（音标）：马嚼子。一说盛多的样子。翟茀（音敌扶）：以雉羽为饰的车围子。</p><p>　　河水：黄河。活活（音郭）：水流声。</p><p>　　施：设。罛（音古）：大的鱼网。濊濊（音或）：撒网入水声。鱣（音沾）：鳇鱼。一说赤鲤。鲔（音委）：鲟鱼。一说鲤属。发发（音泼）：鱼尾击水之声。一说盛貌。葭（音家）：初生的芦苇。菼（音坦）：初生的荻。揭揭：长貌。</p><p>　　庶姜：指随嫁的姜姓众女。孽孽：盛饰貌。士：从嫁的媵臣。朅（音怯）：勇武貌。<br /></p><p>考 槃 <br />　　 考槃在涧，硕人之宽。</p><p>　　独寤寐言，永矢弗谖。</p><p>　　考槃在阿，硕人之薖。</p><p>　　独寤寐歌，永矢弗过。</p><p>　　考槃在陆，硕人之轴。</p><p>　　独寤寐宿，永矢弗告。</p><p>注释<br />　　留恋山林生活的赞歌。</p><p>　　考槃（音盘）：盘桓之意。一说槃为木盘。硕人：美人，贤人。宽：心宽。一说貌美。</p><p>　　阿：山阿，山的曲隅。薖（音科）：貌美，引为心胸宽大。</p><p>　　过：失也，失亦忘也。</p><p>　　陆：高平曰陆。轴：徘徊往复。一说美貌。<br /></p><p>淇 奥 <br />　　 瞻彼淇奥，绿竹猗猗。</p><p>　　有匪君子，如切如磋，如琢如磨。</p><p>　　瑟兮僩兮，赫兮咺兮，</p><p>　　有匪君子，终不可谖兮！</p><p>　　瞻彼淇奥，绿竹青青。</p><p>　　有匪君子，充耳琇莹，会弁如星。</p><p>　　瑟兮僩兮，赫兮咺兮，</p><p>　　有匪君子，终不可谖兮！</p><p>　　瞻彼淇奥，绿竹如箦。</p><p>　　有匪君子，如金如锡，如圭如璧。</p><p>　　宽兮绰兮，猗重较兮，善戏谑兮，不为虐兮！</p><p>注释<br />　　卫武公为周平王卿相，年过九十，深自儆惕，有文章，能纳人规谏。卫人颂其德，作此诗。</p><p>　　淇：淇水。奥（音玉）：水边弯曲的地方。绿竹：一说绿为王芻，竹为萹蓄。猗猗（音恶，平声）：通阿，长而美貌。</p><p>　　匪：通斐，有文采貌。切、磋、琢、磨：治骨曰切，象曰磋，玉曰琢，石曰磨。均指文采好，有修养。</p><p>　　瑟：庄严貌。僩（音县）：宽大貌。赫：威严貌。咺（音宣）：有威仪貌。</p><p>　　谖（音宣）：忘。</p><p>　　琇（音秀）莹：美石，宝石。会弁（音贵变）：鹿皮帽。会，鹿皮会合处，缀宝石如星。</p><p>　　箦（音责）：积的假借。茂密的样子。</p><p>　　绰：旷达。一说柔和貌。猗（音以）：通倚。重较（音虫觉）：车厢上有两重横木的车子。为古代卿士所乘。戏谑：开玩笑。虐：粗暴。<br /></p>"}