{"id":"52253","title":"小雅·鹿鸣之什","content":"<p>杕 杜 <br />　　 有杕之杜，有睆其实。王事靡盬，继嗣我日。</p><p>　　日月阳止，女之伤止，征夫遑止。</p><p>　　有杕之杜，其叶萋萋。王事靡盬，我心伤悲。</p><p>　　卉木萋止，女心悲止，征夫归止。</p><p>　　陟彼北山，言采其杞。王事靡盬，忧我父母。</p><p>　　檀车幝幝，四牡痯痯，征夫不远。</p><p>　　匪载匪来，忧心孔疚。期逝不至，而多为恤。</p><p>　　卜筮偕止，会言近止，征夫迩止。</p><p>　　 <br />　　注释：</p><p>　　怀念征人，盼望早归。</p><p>　　睆（音缓）：实貌。一说光泽貌；一说果实浑圆貌。嗣：续。遑：空闲。</p><p>　　杞：枸杞。檀车：一说役车。幝幝（音产）：破敝貌。痯痯（音管）：疲貌。</p><p>　　匪载匪来：前&ldquo;匪&rdquo;为语词，后&ldquo;匪&rdquo;作&ldquo;不&rdquo;解。载：指车乘。恤（音许）：忧。偕：嘉。 <br /></p><p>出 车 <br />　　 我出我车，于彼牧矣。自天子所，谓我来矣。</p><p>　　召彼仆夫，谓之载矣。王事多难，维其棘矣。</p><p>　　我出我车，于彼郊矣。设此旐矣，建彼旄矣。</p><p>　　彼旟旐斯，胡不旆旆。忧心悄悄，仆夫況瘁。</p><p>　　王命南仲，往城于方。出车彭彭，旂旐央央。</p><p>　　天子命我，城彼朔方。赫赫南仲，玁狁于襄。</p><p>　　昔我往矣，黍稷方华。今我来思，雨雪载涂。</p><p>　　王事多难，不遑启居。岂不怀归，畏此简书。</p><p>　　喓喓草虫，趯趯阜螽。未见君子，忧心忡忡。</p><p>　　既见君子，我心则降。赫赫南仲，薄伐西戎。</p><p>　　春日迟迟，卉木萋萋。仓庚喈喈，采蘩祁祁。</p><p>　　执讯获丑，薄言还归。赫赫南仲，玁狁于夷。</p><p>　　 <br />　　注释：</p><p>　　出征猃狁，告捷劳还。后采以入乐，用以慰劳凯旋将士的乐歌。</p><p>　　谓：使也。</p><p>　　旐（音兆）：画着龟蛇的旗。旟（音于）：画有鸟隼的旗。旆旆（音配）：下垂貌。古时旗末状如燕尾的垂旒。況：憔悴。</p><p>　　南仲：宣王时将领。央央：鲜明貌。</p><p>　　赫赫：盛。襄：除。</p><p>　　简书：官书写在竹简上。一说盟书。</p><p>　　西戎：猃狁。</p><p>　　祁祁：舒迟。一说众多貌。执讯获丑：生者讯之，杀者馘之。获，馘也。不服者杀而献其左耳曰馘。 <br /></p><p>采 薇 <br />　　 采薇采薇，薇亦作止。曰归曰归，岁亦莫止。</p><p>　　靡家靡室，玁狁之故。不遑启居，玁狁之故。</p><p>　　采薇采薇，薇亦柔止。曰归曰归，心亦忧止。</p><p>　　忧心烈烈，载饥载渴。我戍未定，靡使归聘。</p><p>　　采薇采薇，薇亦刚止。曰归曰归，岁亦阳止。</p><p>　　王事靡盬，不遑启处。忧心孔疚，我行不来。</p><p>　　彼尔维何，维常之华。彼路斯何，君子之车。</p><p>　　戎车既驾，四牡业业。岂敢定居，一月三捷。</p><p>　　驾彼四牡，四牡騤騤。君子所依，小人所腓。</p><p>　　四牡翼翼，象弭鱼服。岂不日戒，玁狁孔棘。</p><p>　　昔我往矣，杨柳依依。今我来思，雨雪霏霏。</p><p>　　行道迟迟，载饥载渴。我心伤悲，莫知我哀。</p><p>　　<br />注释： </p><p>　　出征战士久役归来。</p><p>　　薇：野豌豆。亦：作语助。作：初生。止：语助。玁狁（音险允）：我国古代民族名。春秋时被称戎狄。一说秦汉时为匈奴，隋唐时为突厥。</p><p>　　柔：嫩。比喻进一步的生长。烈：忧貌。聘：问，问候。</p><p>　　刚：坚硬。阳：阴历十月。疚：病。来：慰问。</p><p>　　尔：花盛貌。常：常棣，樱桃。路：辂，大车。</p><p>　　騤騤（音葵）：马强壮貌。腓（音肥）：庇，掩护。翼翼：娴熟。指马训练有素。弭（音米）：弓末的弯曲处，以骨为之。鱼服：鲛鱼皮制的箭袋。棘：急。</p><p>　　依依：茂盛貌。 <br /></p><p>天 保 <br />　　 天保定尔，亦孔之固。俾尔单厚，何福不除。</p><p>　　俾尔多益，以莫不庶。</p><p>　　天保定尔，俾尔戬榖。罄无不宜，受天百禄。</p><p>　　降尔遐福，维日不足。</p><p>　　天保定尔，以莫不兴。如山如皋，如冈如陵。</p><p>　　如川之方至，以莫不增。</p><p>　　吉蠲为饎，是用孝享。禴祠烝尝，于公先王。</p><p>　　君曰卜尔，万寿无疆。</p><p>　　神之吊矣，詒尔多福。民之质矣，日用饮食。</p><p>　　群黎百姓，遍为尔德。</p><p>　　如月之恒，如日之升。如南山之寿，不骞不崩。</p><p>　　如松柏之茂，无不尔或承。</p><p>　　 <br />　　注释：</p><p>　　群臣祝福君主。</p><p>　　保：安也。单：厚。除：予，赐。以：发语词。庶：众。</p><p>　　戬（音剪）：福。榖：禄，善。罄：尽。遐：远。</p><p>　∶（音捐）：通涓，清洁。饎（音西）：酒食。孝享：献祭。禴（音月）：夏祭。祠：春祭。烝：冬祭。尝：秋祭。于公先王：对先公先王。君：先公先王的统称。卜：予。</p><p>　　吊：至。民之质矣，日用饮食：下民质朴，安居乐业。黎：奴隶，一说众民。遍为尔德：普遍受到你的德教。<br /></p><p>伐 木 <br />伐木丁丁，鸟鸣嘤嘤。出自幽谷，迁于乔木。</p><p>嘤其鸣矣，求其友声。</p><p>相彼鸟矣，犹求友声，矧伊人矣，不求友生？</p><p>神之听之，终和且平。</p><p>伐木许许，酾酒有藇。既有肥羜，以速诸父。</p><p>宁适不来，微我弗顾。</p><p>於粲洒扫，陈馈八簋。既有肥牡，以速诸舅。</p><p>宁适不来，微我有咎。</p><p>伐木于阪，酾酒有衍。笾豆有践，兄弟无远。</p><p>民之失德，干糇以愆。</p><p>有酒湑我，无酒酤我。坎坎鼓我，蹲蹲舞我。</p><p>迨我暇矣，饮此湑矣。</p><p>注释：</p><p>宴朋友亲戚故旧。</p><p>丁丁：伐木声。嘤嘤：鸟和鸣声。一说惊惧貌。</p><p>矧（音审）：况且，何况。神之听之：一说指应警戒和听从。</p><p>许许：众人共力之声。即劳动号子。酾（音师或筛）：滤酒。藇（音许）：美貌。一说茱萸，用以制酒，酒有其香。羜（音住）：五个月的小羊。</p><p>衍：美貌。一说满溢。愆：过失。</p><p>湑（音许）：滤过的酒，引申为清。酤：买酒。一说一种速成的酒。坎坎：鼓声。蹲蹲（音存）：舞貌。 <br /></p><p>棠 棣 <br />　　 棠棣之华，鄂不韡韡。凡今之人，莫如兄弟。</p><p>　　死丧之威，兄弟孔怀。原隰裒矣，兄弟求矣。</p><p>　　脊令在原，兄弟急难。每有良朋，况也求叹。</p><p>　　兄弟阋于墙，外御其务。每有良朋，烝也无戎。</p><p>　　丧乱既平，既安且宁。虽有兄弟，不如友生。</p><p>　　傧尔笾豆，饮酒之饫。兄弟既具，和乐且孺。</p><p>　　妻子好合，如鼓琴瑟。兄弟既翕，和乐且湛。</p><p>　　宜尔家室，乐尔妻帑。是究是图，亶其然乎。</p><p>　　 <br />　　注释：</p><p>　　欢宴兄弟，以笃友爱。</p><p>　　棠棣：即今郁李。华：花。鄂：花萼。韡韡（音伟）：光明貌。</p><p>　　威：畏。裒（音抔）：聚集。</p><p>　　脊令（音急领）：鸟名。头黑额白，背黑腹白，尾长，住水边。况：发语词。一说益，增加。</p><p>　　兄弟阋（音戏）于墙：兄弟相争于内。阋，恨也。务：侮。烝：乃，就是。戎：助。</p><p>　　生：语词。</p><p>　　傧：陈设。饫（音裕）：私也，指私宴。孺：相亲。</p><p>　　翕（音西）：合；聚。</p><p>　　帑（音奴）：儿女。亶（音胆）：诚然；信然。 <br /></p><p>皇皇者华 <br />　　 皇皇者华，于彼原隰。駪駪征夫，每怀靡及。</p><p>　　我马维驹，六辔如濡。载驰载驱，周爰咨诹。</p><p>　　我马维骐，六辔如丝。载驰载驱，周爰咨谋。</p><p>　　我马维骆，六辔沃若。载驰载驱，周爰咨度。</p><p>　　我马维骃，六辔既均。载驰载驱，周爰咨询。</p><p>　　注释： </p><p>　　派遣使臣访求贤达。</p><p>　　皇皇：指草木的花光彩耀眼。原隰：高平曰原，下湿曰隰。駪駪（音申）众多貌。征夫：行人。每怀靡及：每人怀其私相稽留，则于事将无所及。</p><p>　　驹：本作骄。马高六尺曰骄。周爰咨诹（音邹或区）：忠信为周，爰，于也，访问于善为咨，咨事为诹。或曰，咨才为诹，咨事为谋，咨义为度，咨亲为询。</p><p>　　沃若：濡，光泽。</p><p>　　均：协调。 <br /></p><p>四 牡 <br />　　 四牡騑騑，周道倭迟。</p><p>　　岂不怀归，王事靡盬，我心伤悲。</p><p>　　四牡騑騑，嘽嘽骆马。</p><p>　　岂不怀归，王事靡盬，不遑启处。</p><p>　　翩翩者鵻，载飞载下。</p><p>　　集于苞栩。王事靡盬，不遑将父。</p><p>　　翩翩者鵻，载飞载止。</p><p>　　集于苞杞。王事靡盬，不遑将母。</p><p>　　驾彼四骆，载骤駸駸。</p><p>　　岂不怀归，是用作歌，将母来谂。</p><p>　　 <br />　　注释：</p><p>　　慰劳使臣勤于王事。一说使臣自咏之辞。</p><p>　　騑騑（音非）：马行走不停貌。倭迟：迂回遥远貌。盬（音古）：不坚固。 </p><p>　　嘽嘽（音摊）：喘息貌。骆（音落）：白毛黑鬣的马。启处：安居休息。</p><p>　　鵻（音追）：斑鸠，鹁鸠，鹁鸪。苞：草木丛生。栩：柞，栎。</p><p>　　杞：杞柳。</p><p>　　骤：马飞奔。駸駸（音侵）：马速行貌。谂（音申）：思念。 <br /></p><p>鹿 鸣 <br />　　 呦呦鹿鸣，食野之苹。我有嘉宾，鼓瑟吹笙。</p><p>　　吹笙鼓簧，承筐是将。</p><p>　　人之好我，示我周行。</p><p>　　呦呦鹿鸣，食野之蒿。我有嘉宾，德音孔昭。</p><p>　　视民不恌，君子是则是效。</p><p>　　我有旨酒，嘉宾式燕以敖。</p><p>　　呦呦鹿鸣，食野之芩。我有嘉宾，鼓瑟鼓琴。</p><p>　　鼓瑟鼓琴，和乐且湛。</p><p>　　我有旨酒 以燕乐嘉宾之心。</p><p>　　 <br />　　注释：</p><p>　　大宴群臣宾客的诗篇。</p><p>　　呦呦（音优）：鹿鸣声。苹：皤蒿，俗名艾蒿。一说萍。 </p><p>　　簧：乐器中用以发声的片状振动体。承筐是将：古代用筐盛币帛送宾客。示我周行：指我路途。</p><p>　　视：示也。民：奴隶。一说自由民。恌（音挑）：佻，偷。燕：一说通宴。式：发语词。敖：游逛。</p><p>　　芩（音琴）：蒿类植物。</p><p>　　湛（音耽）：过度逸乐。燕：安也。 <br /></p>"}