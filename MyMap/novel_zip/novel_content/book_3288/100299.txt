{"id":"100299","title":"慎终第四十（凡七章）","content":"<p>　　贞观五年，太宗谓侍臣曰：&ldquo;自古帝王亦不能常化，假令内安，必有外扰。</p><p>　　当今远夷率服，百穀丰稔，盗贼不作，内外宁静。此非朕一人之力，实由公等共相匡辅。然安不忘危，理不忘乱，虽知今日无事，亦须思其终始。常得如此，始是可贵也。&rdquo;魏徵对曰：&ldquo;自古已来，元首股肱不能备具，或时君称圣，臣即不贤;或遇贤臣，即无圣主。今陛下明，所以致治，向若直有贤臣，而君不思化，亦无所益。天下今虽太平，臣等犹未以为喜，惟愿陛下居安思危，孜孜不怠耳!&rdquo;</p><p>　　贞观六年，太宗谓侍臣曰：&ldquo;自古人君为善者，多不能坚守其事。汉高祖，泗上一亭长耳，初能拯危诛暴，以成帝业，然更延十数年，纵逸之败，亦不可保。</p><p>　　何以知之?孝惠为嫡嗣之重，温恭仁孝，而高帝惑於爱姬之子，欲行废立;萧何、韩信，功业既高，萧既妄系，韩亦滥黜，自馀功臣黥布之辈，惧而不安，至於反逆。君臣父子之间悖谬若此，岂非难保之明验也?朕所以不敢恃天下之安，每思危亡以自戒惧，用保其终。&rdquo;</p><p>　　贞观九年，太宗谓公卿曰：&ldquo;朕端拱无为，四夷咸服，岂朕一人之所致，实赖诸公之力耳!当思善始令终，永固鸿业，子子孙孙，递相辅翼。使丰功厚利施於来叶，令数百年后读我国史，鸿勋茂业粲然可观，岂惟称隆周、炎汉及建武、永平故事而已哉?&rdquo;房玄龄因进曰：&ldquo;陛下捴挹之志，推功群下，致理升平，本关圣德，臣下何力之有?惟愿陛下有始有卒，则天下永赖。&rdquo;太宗又曰：&ldquo;朕观古先拨乱之主皆年逾四十，惟光武年三十三，但朕年十八便举兵，年二十四定天下，年二十九升为天子，此则武胜於古也。少从戎旅，不暇读书，贞观以来，手不释卷，知风化之本，见政理之源。行之数年，天下大理而风移俗变，子孝臣忠，此又文过於古也。昔周、秦已降，戎狄内侵，今戎狄稽颡，皆为臣妾，此又怀远胜古也。此三者，朕何德以堪之?既有此功业，何得不善始慎终耶?&rdquo;</p><p>　　贞观十二年，太宗谓侍臣曰：&ldquo;朕读书见前王善事，皆力行而不倦，其所任用公辈数人，诚以为贤，然致理比於三、五之代，犹为不逮，何也?&rdquo;魏徵对曰：&ldquo;今四夷宾服，天下无事，诚旷古所未有。然自古帝王初即位者，皆欲励精为政，比迹於尧、舜;及其安乐也，则骄奢放逸，莫能终其善。人臣初见任用者，皆欲匡主济时，追踪於稷、契;及其富贵也，则思苟全官爵，莫能尽其忠节。若使君臣常无懈怠，各保其终，则天下无忧不理，自可超迈前古也。&rdquo;太宗曰：&ldquo;诚如卿言。&rdquo;</p><p>　　贞观十三年，魏徵恐太宗不能克终俭约，近岁颇好奢纵，上疏谏曰：臣观自古帝王受图定鼎，皆欲传之万代，贻厥孙谋。故其垂拱岩廊，布政天下，其语道也必先淳朴而抑浮华，其论人也必贵忠良而鄙邪佞，言制度也则绝奢靡而崇俭约，谈物产也则重穀帛而贱珍奇。然受命之初，皆遵之以成治;稍安之后，多反之而败俗。其故何哉?岂不以居万乘之尊，有四海之富，出言而莫己逆，所为而人必从，公道溺於私情，礼节亏於嗜欲故也?语曰：&ldquo;非知之难，行之惟难;非行之难，终之斯难。&rdquo;所言信矣。</p><p>　　伏惟陛下，年甫弱冠，大拯横流，削平区宇，肇开帝业。贞观之初，时方克壮，抑损嗜欲，躬行节俭，内外康宁，遂臻至治。论功则汤、武不足方;语德则尧、舜未为远。臣自擢居左右，十有馀年，每侍帷幄，屡奉明旨。常许仁义之道，守之而不失;俭约之志，终始而不渝。一言兴邦，斯之谓也。德音在耳，敢忘之乎?而顷年已来，稍乖曩志，敦朴之理，渐不克终。谨以所闻，列之如左：陛下贞观之初，无为无欲，清静之化，远被遐荒。考之於今，其风渐坠，听言则远超於上圣，论事则未逾於中主。何以言之?汉文、晋武俱非上哲，汉文辞千里之马，晋武焚雉头之裘。今则求骏马於万里，市珍奇於域外，取怪於道路，见轻於戎狄，此其渐不克终，一也。</p><p>　　昔子贡问理人於孔子，孔子曰：&ldquo;懔乎若朽索之驭六马。&rdquo;子贡曰：&ldquo;何其畏哉?&rdquo;子曰：&ldquo;不以道遵之，则吾雠也，若何其无畏?&rdquo;故《书》曰：&ldquo;民惟邦本，本固邦宁。&rdquo;为人上者奈何不敬?陛下贞观之始，视人如伤，恤其勤劳，爱民犹子，每存简约，无所营为。顷年已来，意在奢纵，忽忘卑俭，轻用人力，乃云：&ldquo;百姓无事则骄逸，劳役则易使。&rdquo;自古以来，未有由百姓逸乐而致倾败者也，何有逆畏其骄逸，而故欲劳役者哉?恐非兴邦之至言，岂安人之长算?此其渐不克终，二也。</p><p>　　陛下贞观之初，损己以利物，至於今日，纵欲以劳人，卑俭之迹岁改，骄侈之情日异。虽忧人之言不绝於口，而乐身之事实切於心。或时欲有所营，虑人致谏，乃云：&ldquo;若不为此，不便我身。&rdquo;人臣之情，何可复争?此直意在杜谏者之口，岂曰择善而行者乎?此其渐不克终，三也。</p><p>　　立身成败，在於所染，兰芷鲍鱼，与之俱化，慎乎所习，不可不思。陛下贞观之初，砥砺名节，不私於物，唯善是与，亲爱君子，疏斥小人。今则不然，轻亵小人，礼重君子。重君子也，敬而远之;轻小人也，狎而近之。近之则不见其非，远之则莫知其是。莫知其是，则不间而自疏;不见其非，则有时而自昵。昵近小人，非致理之道;疏远君子，岂兴邦之义?此其渐不克终，四也。</p><p>　　《书》曰：&ldquo;不作无益害有益，功乃成;不贵异物贱用物，人乃足。犬马非其土性不畜，珍禽奇兽弗育於国。&rdquo;陛下贞观之初，动遵尧、舜，捐金抵璧，反朴还淳。顷年以来，好尚奇异，难得之货，无远不臻;珍玩之作，无时能止。上好奢靡而望下敦朴，未之有也。末作滋兴，而求丰实，其不可得亦已明矣。此其渐不克终，五也。</p><p>　　贞观之初，求贤如渴，善人所举，信而任之，取其所长，恒恐不及。近岁已来，由心好恶，或众善举而用之，或一人毁而弃之，或积年任而用之，或一朝疑而远之。夫行有素履，事有成迹，所毁之人，未必可信於所举;积年之行，不应顿失於一朝。君子之怀，蹈仁义而弘大德;小人之性，好谗佞以为身谋。陛下不审察其根源，而轻为之臧否，是使守道者日疏，干求者日进，所以人思苟免，莫能尽力。此其渐不克终，六也。</p><p>　　陛下初登大位，高居深视，事惟清静，心无嗜欲，内除毕弋之物，外绝畋猎之源。数载之后，不能固志，虽无十旬之逸，或过三驱之礼，遂使盘游之娱，见讥於百姓，鹰犬之贡，远及於四夷。或时教习之处，道路遥远，侵晨而出，入夜方还，以驰骋为欢，莫虑不虞之变，事之不测，其可救乎?此其渐不克终，七也。</p><p>　　孔子曰：&ldquo;君使臣以礼，臣事君以忠。&rdquo;然则君之待臣，义不可薄。陛下初践大位，敬以接下，君恩下流，臣情上达，咸思竭力，心无所隐。顷年已来，多所忽略，或外官充使，奏事入朝，思睹阙庭，将陈所见，欲言则颜色不接，欲请又恩礼不加，间因所短，诘其细过，虽有聪辩之略，莫能申其忠款，而望上下同心，君臣交泰，不亦难乎?此其渐不克终，八也。</p><p>　　傲不可长，欲不可纵，乐不可极，志不可满。四者，前王所以致福，通贤以为深诫。陛下贞观之初，孜孜不怠，屈己从人，恒若不足。顷年已来，微有矜放，恃功业之大，意蔑前王，负圣智之明，心轻当代，此傲之长也。欲有所为，皆取遂意，纵或抑情从谏，终是不能忘怀，此欲之纵也。志在嬉游，情无厌倦，虽未全妨政事，不复专心治道，此乐将极也。率土乂安，四夷款服，仍远劳士马，问罪遐裔，此志将满也。亲狎者阿旨而不肯言，疏远者畏威而莫敢谏，积而不已，将亏圣德。此其渐不克终，九也。</p><p>　　昔陶唐、成汤之时，非无灾患，而称其圣德者，以其有始有终，无为无欲，遇灾则极其忧勤，时安则不骄不逸故也。贞观之初，频年霜旱，畿内户口并就关外，携负老幼，来往数年，曾无一户逃亡，一人怨苦。此诚由识陛下矜育之怀，所以至死无携贰。顷年已，来疲於徭役，关中之人，劳弊尤甚。杂匠之徒，下日悉留和雇;正兵之辈，上番多别驱使;和市之物不绝於乡闾，递送之夫相继於道路。既有所弊，易为惊扰，脱因水旱，穀麦不收，恐百姓之心，不能如前日之宁帖。此其渐不克终，十也。</p><p>　　臣闻&ldquo;祸福无门，唯人所召&rdquo;。人无衅焉，妖不妄作。伏惟陛下统天御宇十有三年，道洽寰中，威加海外，年穀丰稔，礼教聿兴，比屋喻於可封，菽粟同於水火。暨乎今岁，天灾流行，炎气致旱，乃远被於郡国;凶丑作孽，忽近起於毂下。夫天何言哉?垂象示诫，斯诚陛下惊惧之辰，忧勤之日也。若见诫而惧，择善而从，同周文之小心，追殷汤之罪己。前王所以致理者，勤而行之;今时所以败德者，思而改之。与物更新，易人视听，则宝祚无疆，普天幸甚，何祸败之有乎?然则社稷安危，国家治乱，在於一人而已。当今太平之基，既崇极天之峻;九仞之积，犹亏一篑之功。千载休期，时难再得，明主可为而不为，微臣所以郁结而长叹者也。</p><p>　　臣诚愚鄙，不达事机，略举所见十条，辄以上闻圣听。伏愿陛下采臣狂瞽之言，参以刍荛之议，冀千虑一得，衮职有补，则死日生年，甘从斧钺。</p><p>　　疏奏，太宗谓徵曰：&ldquo;人臣事主，顺旨甚易，忤情尤难。公作朕耳目股肱，常论思献纳。朕今闻过能改，庶几克终善事，若违此言，更何颜与公相见?复欲何方以理天下?自得公疏，反覆研寻，深觉词强理直，遂列为屏障，朝夕瞻仰。</p><p>　　又录付史司，冀千载之下识君臣之义。&rdquo;乃赐徵黄金十斤，厩马二疋。</p><p>　　贞观十四年，太宗谓侍臣曰：&ldquo;平定天下，朕虽有其事，守之失图，功业亦复难保。秦始皇初亦平六国，据有四海，及末年不能善守，实可为诫。公等宜念公忘私，则荣名高位，可以克终其美。&rdquo;魏徵对曰：&ldquo;臣闻之，战胜易，守胜难。</p><p>　　陛下深思远虑，安不忘危，功业既彰，德教复洽，恒以此为政，宗社无由倾败矣。&rdquo;</p><p>　　贞观十六年，太宗问魏徵曰：&ldquo;观近古帝王有传位十代者，有一代两代者，亦有身得身失者。朕所以常怀忧惧，或恐抚养生民不得其所，或恐心生骄逸，喜怒过度。然不自知，卿可为朕言之，当以为楷则。&rdquo;徵对曰：&ldquo;嗜欲喜怒之情，贤愚皆同。贤者能节之，不使过度，愚者纵之，多至失所。陛下圣德玄远，居安思危，伏愿陛下常能自制，以保克终之美，则万代永赖。&rdquo;</p>"}