{"id":"100283","title":"悔过第二十四（凡四章）","content":"<p>　　贞观二年，太宗谓房玄龄曰：&ldquo;为人大须学问。朕往为群凶未定，东西征讨，躬亲戎事，不暇读书。比来四海安静，身处殿堂，不能自执书卷，使人读而听之。</p><p>　　君臣父子，政教之道，共在书内。古人云：&lsquo;不学，墙面，莅事惟烦。&rsquo;不徒言也。却思少小时行事，大觉非也。&rdquo;</p><p>　　贞观中，太子承乾多不修法度，魏王泰尤以才能为太宗所重，特诏泰移居武德殿。魏徵上疏谏曰：&ldquo;魏王既是陛下爱子，须使知定分，常保安全，每事抑其骄奢，不处嫌疑之地也。今移居此殿，使在东宫之西，海陵昔居，时人以为不可，虽时移事异，犹恐人之多言。又王之本心，亦不宁息，既能以宠为惧，伏愿成人之美。&rdquo;太宗曰：&ldquo;我几不思量，甚大错误。&rdquo;遂遣泰归於本第。</p><p>　　贞观十七年，太宗谓侍臣曰：&ldquo;人情之至痛者，莫过乎丧亲也。故孔子云：&lsquo;三年之丧，天下之通丧，自天子达於庶人也。&rsquo;又曰：&lsquo;何必高宗?古之人皆然。&rsquo;近代帝王遂行不逮汉文以日易月之制，甚乖於礼典。朕昨见徐幹《中论》《复三年丧》篇，义理甚深，恨不早见此书。所行大疏略，但知自咎自责，追悔何及!&rdquo;因悲泣久之。</p><p>　　贞观十八年，太宗谓侍臣曰：&ldquo;夫人臣之对帝王，多承意顺旨，甘言取容。</p><p>　　朕今欲闻己过，卿等皆可直言。&rdquo;散骑常侍刘洎对曰：&ldquo;陛下每与公卿论事，及有上书者，以其不称旨，或面加诘难，无不惭退。恐非诱进直言之道。&rdquo;太宗曰：&ldquo;朕亦悔有此问难，当即改之。&rdquo;</p>"}