{"id":"100295","title":"安边第三十六（凡二章）","content":"<p>　　贞观四年，李靖击突厥颉利，败之，其部落多来归降者。诏议安边之策，中书令温彦博议：&ldquo;请於河南处之。准汉建武时，置降匈奴於五原塞下，全其部落，得为捍蔽，又不离其土俗，因而抚之，一则实空虚之地，二则示无猜之心，是含育之道也。&rdquo;太宗从之。秘书监魏徵曰：&ldquo;匈奴自古至今，未有如斯之破败，此是上天剿绝，宗庙神武。且其世寇中国，万姓冤雠，陛下以其为降，不能诛灭，即宜遣发河北，居其旧土。匈奴人面兽心，非我族类，强必寇盗，弱则卑伏，不顾恩义，其天性也。秦、汉患之者若是，故时发猛将以击之，收其河南以为郡县。陛下以内地居之，且今降者几至十万，数年之后，滋息过倍，居我肘腋，甫迩王畿，心腹之疾，将为后患，尤不可处以河南也。&rdquo;温彦博曰：&ldquo;天子之於万物也，天覆地载，有归我者则必养之。今突厥破除，馀落归附，陛下不加怜愍，弃而不纳，非天地之道，阻四夷之意，臣愚甚为不可，宜处之河南。所谓死而生之，亡而存之，怀我厚恩，终无叛逆。&rdquo;魏徵曰：&ldquo;晋代有魏时，胡部落分居近郡，江统劝逐出塞外，武帝不用其言，数年之后，遂倾瀍、洛。前代覆车，殷鉴不远。陛下必用彦博言，遣居河南，所谓养兽自遗患也。&rdquo;彦博又曰：&ldquo;臣闻圣人之道，无所不通。突厥馀魂，以命归我，收居内地，教以礼法，选其酋首，遣居宿卫，畏威怀德，何患之有?且光武居河南单于於内郡，以为汉藩翰，终於一代，不有叛逆。&rdquo;又曰：&ldquo;隋文帝劳兵马，费仓库，树立可汗，令复其国，后孤恩失信，围炀帝於雁门。今陛下仁厚，从其所欲，河南、河北，任情居住，各有酋长，不相统属，力散势分，安能为害?&rdquo;给事中杜楚客进曰：&ldquo;北狄人面兽心，难以德怀，易以威服。今令其部落散处河南，逼近中华，久必为患。至如雁门之役，虽是突厥背恩，自由隋主无道，中国以之丧乱，岂得云兴复亡国以致此祸?</p><p>　　夷不乱华，前哲明训，存亡继绝，列圣通规。臣恐事不师古，难以长久。&rdquo;太宗嘉其言。方务怀柔，未之从也，卒用彦博策，自幽州至灵州，置顺、祐、化、长四州都督府以处之，其人居长安者近且万家。</p><p>　　自突厥颉利破后，诸部落首领来降者，皆拜将军中郎将，布列朝廷，五品已上百馀人，殆与朝士相半，唯拓拔不至，又遣招慰之，使者相望於道。凉州都督李大亮，以为於事无益，徒费中国，上疏曰：&ldquo;臣闻欲绥远者必先安近，中国百姓，天下根本，四夷之人，犹於枝叶，扰其根本以厚枝叶，而求久安，未之有也。</p><p>　　自古明王，化中国以信，驭夷狄以权。故《春秋》云：&lsquo;戎狄豺狼，不可厌也;诸夏亲昵，不可弃也。&rsquo;自陛下君临区宇，深根固本，人逸兵强，九州殷富，四夷自服。今者招致突厥，虽入提封，臣愚稍觉劳费，未悟其有益也。然河西民庶，镇御藩夷，州县萧条，户口鲜少，加因隋乱，减耗尤多。突厥未平之前，尚不安业，匈奴微弱以来，始就农亩，若即劳役，恐致妨损。以臣愚惑，请停招慰。且谓之荒服者，故臣而不纳。是以周室爱民攘狄，竟延八百之龄;秦王轻战事胡，故四十载而绝灭;汉文养兵静守，天下安丰;孝武扬威远略，海内虚耗，虽悔轮台，追已不及。至于隋室，早得伊吾，兼统鄯善，且既得之后，劳费日甚，虚内致外，竟损无益。远寻秦、汉，近观隋室，动静安危，昭然备矣。伊吾虽已臣附，远在藩碛，民非夏人，地多沙卤。其自竖立称藩附庸者，请羁縻受之，使居塞外，必畏威怀德，永为藩臣，盖行虚惠而收实福矣。近日突厥，倾国入朝，既不能俘之江淮，以变其俗，乃置於内地，去京不远，虽则宽仁之义，亦非久安之计也。</p><p>　　每见一人初降，赐物五匹，袍一领，酋长悉授大官，禄厚位尊，理多糜费，以中国之租赋，供积恶之凶虏，其众益多，非中国之利也。&rdquo;太宗不纳。</p><p>　　十三年，太宗幸九成宫，突厥可汗弟中郎将阿史那结社率阴结所部，并拥突利子贺罗鹘夜犯御营，事败，皆捕斩之。太宗自是不直突厥，悔处其部众於中国，还其旧部於河北，建牙於故定襄城，立李思摩为乙弥泥熟俟利苾可汗以主之，因谓侍臣曰：&ldquo;中国百姓，实天下之根本，四夷之人，乃同枝叶，扰其根本以厚枝叶，而求久安，未之有也。初，不纳魏徵言，遂觉劳费日甚，几失久安之道。&rdquo;</p><p>　　贞观十四年，侯君集平高昌之后，太宗欲以其地为州县。魏徵曰：&ldquo;陛下初临天下，高昌王先来朝谒，自后数有商胡，称其遏绝贡献，加之不礼大国诏使，遂使王诛载加。若罪止文泰，斯亦可矣。未若因抚其民，而立其子，所谓伐罪吊民，威德被於遐外，为国之善者也。今若利其土壤以为州县，常须千馀人镇守，数年一易，每来往交替，死者十有三四，遣办衣资，离别亲戚，十年之后，陇右空虚，陛下终不得高昌撮穀尺布以助中国。所谓散有用而事无用，臣未见其可。&rdquo;</p><p>　　太宗不从，竟以其地置西州，仍以西州为安西都护府，每岁调发千馀人，防遏其地。</p><p>　　黄门侍郎褚遂良亦以为不可，上疏曰：&ldquo;臣闻古者哲后临朝，明王创业，必先华夏而后夷狄，广诸德化，不事遐荒。是以周宣薄伐，至境而反;始皇远塞，中国分离。陛下诛灭高昌，威加西域，收其鲸鲵，以为州县。然则王师初发之岁，河西供役之年，飞刍輓粟，十室九空，数郡萧然，五年不复。陛下每岁遣千馀人，而远事屯戍，终年离别，万里思归。去者资装，自须营办，既卖菽粟，倾其机杼。经途死亡，复在方外。兼遣罪人，增其防遏。所遣之内，复有逃亡，官司捕捉，为国生事。高昌涂路，沙碛千里，冬风冰冽，夏风如焚，行人遇之多死。</p><p>　　《易》云&lsquo;安不忘危，治不忘乱。&rsquo;设令张掖尘飞，酒泉烽举，陛下岂能得高昌一人菽粟而及事乎?终须发陇右诸州，星驰电击。由斯而言，此河西者方於心腹，彼高昌者他人手足，岂得糜费中华，以事无用?陛下平颉利於沙塞，灭吐浑於西海。突厥馀落，为立可汗;吐浑遗萌，更树君长。复立高昌，非无前例，此所谓有罪而诛之，既服而存之。宜择高昌可立者，征给首领，遣还本国，负戴洪恩，长为藩翰。中国不扰，既富且宁，传之子孙以贻后代。&rdquo;疏奏，不纳。</p><p>　　至十六年，西突厥遣兵寇西州，太宗谓侍臣曰：&ldquo;朕闻西州有警急，虽不足为害，然岂能无忧乎?往者初平高昌，魏徵、褚遂良劝朕立麹文泰子弟，依旧为国，朕竟不用其计，今日方自悔责。昔汉高祖遭平城之围，而赏娄敬;袁绍败於官渡，而诛田丰。朕恒以此二事为诫，宁得忘所言者乎!&rdquo;</p>"}