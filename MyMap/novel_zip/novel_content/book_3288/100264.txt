{"id":"100264","title":"纳谏第五（凡十章）","content":"<p>　　贞观初，太宗与黄门侍郎王珪宴语，时有美人侍侧，本庐江王瑗之姬也，瑗败，籍没入宫。太宗指示珪曰：&ldquo;庐江不道，贼杀其夫而纳其室。暴虐之甚，何有不亡者乎!&rdquo;珪避席曰：&ldquo;陛下以庐江取之为是邪，为非邪?&rdquo;太宗曰：&ldquo;安有杀人而取其妻，卿乃问朕是非，何也?&rdquo;珪对曰：&ldquo;臣闻於《管子》曰：&lsquo;齐桓公之郭国，问其父老曰：&ldquo;郭何故亡?&rdquo;父老曰：&ldquo;以其善善而恶恶也。&rdquo;桓公曰：&ldquo;若子之言，乃贤君也，何至於亡?&rdquo;父老曰：&ldquo;不然，郭君善善而不能用，恶恶而不能去，所以亡也。&rdquo;&rsquo;今此妇人尚在左右，臣窃以为圣心是之，陛下若以为非，所谓知恶而不去也。&rdquo;太宗大悦，称为至善，遽令以美人还其亲族。</p><p>　　贞观四年，诏发卒修洛阳之乾元殿以备巡狩。给事中张玄素上书谏曰：陛下智周万物，囊括四海。令之所行，何往不应?志之所欲，何事不从?微臣窃思秦始皇之为君也，藉周室之馀，因六国之盛，将贻之万叶，及其子而亡，谅由逞嗜奔欲，逆天害人者也。是知天下不可以力胜，神祇不可以亲恃。惟当弘俭约，薄赋敛，慎终始，可以永固。</p><p>　　方今承百王之末，属凋弊之馀，必欲节以礼制，陛下宜以身为先。东都未有幸期，即令补葺;诸王今并出藩，又须营构。兴发数多，岂疲人之所望?其不可一也。陛下初平东都之始，层楼广殿，皆令撤毁，天下翕然，同心倾仰。岂有初则恶其侈靡，今乃袭其雕丽?其不可二也，每承音旨，未即巡幸，此乃事不急之务，成虚费之劳。国无兼年之积，何用两都之好?劳役过度，怨讟将起。其不可三也。百姓承乱离之后，财力凋尽，天恩含育，粗见存立，饥寒犹切，生计未安，三五年间，未能复旧。奈何营未幸之都，而夺疲人之力?其不可四也。昔汉高祖将都洛阳，娄敬一言，即日西驾。岂不知地惟土中，贡赋所均，但以形胜不如关内也。伏惟陛下化凋飏之人，革浇漓之俗，为日尚浅，未甚淳和，斟酌事宜，讵可东幸?其不可五也。</p><p>　　臣尝见隋室初造此殿，楹栋宏壮，大木非近道所有，多自豫章采来，二千人拽一柱，其下施毂，皆以生铁为之，中间若用木轮，动即火出。略计一柱，已用数十万，则馀费又过倍於此。臣闻阿房成，秦人散;章华就，楚众离;乾元毕工，隋人解体。且以陛下今时功力，何如隋日?承凋残之后，役疮痍之人，费亿万之功，袭百王之弊，以此言之，恐甚於炀帝远矣。深愿陛下思之，无为由余所笑，则天下幸甚矣。</p><p>　　太宗谓玄素曰：&ldquo;卿以我不如炀帝，何如桀、纣?&rdquo;对曰：&ldquo;若此殿卒兴，所谓同归於乱。&rdquo;太宗叹曰：&ldquo;我不思量，遂至於此。&rdquo;顾谓房玄龄曰：&ldquo;今玄素上表，洛阳实亦未宜修造，后必事理须行，露坐亦复何苦?所有作役，宜即停之。然以卑干尊，古来不易，非其忠直，安能如此?且众人之唯唯，不如一士之谔谔。可赐绢二百匹。&rdquo;魏徵叹曰：&ldquo;张公遂有回天之力，可谓仁人之言，其利博哉!&rdquo;</p><p>　　太宗有一骏马，特爱之，恒於宫中养饲，无病而暴死。太宗怒养马宫人，将杀之。皇后谏曰：&ldquo;昔齐景公以马死杀人，晏子请数其罪云：&lsquo;尔养马而死，尔罪一也。使公以马杀人，百姓闻之，必怨吾君，尔罪二也。诸侯闻之，必轻吾国，尔罪三也。&rsquo;公乃释罪。陛下尝读书见此事，岂忘之邪?&rdquo;太宗意乃解。又谓房玄龄曰，皇后庶事相启沃，极有利益尔。</p><p>　　贞观七年，太宗将幸九成宫，散骑常侍姚思廉进谏曰：&ldquo;陛下高居紫极，宁济苍生，应须以欲从人，不可以人从欲。然则离宫游幸，此秦皇、汉武之事，故非尧、舜、禹、汤之所为也。&rdquo;言甚切至。太宗谕之曰：&ldquo;朕有气疾，热便顿剧，故非情好游幸，甚嘉卿意。&rdquo;因赐帛五十段。</p><p>　　贞观三年，李大亮为凉州都督，尝有台使至州境，见有名鹰，讽大亮献之。</p><p>　　大亮密表曰：&ldquo;陛下久绝畋猎，而使者求鹰。若是陛下之意，深乖昔旨;如其自擅，便是使非其人。&rdquo;太宗下书曰：&ldquo;以卿兼资文武，志怀贞确，故委藩牧，当兹重寄。比在州镇，声绩远彰，念此忠勤，岂忘寤寐?使遣献鹰，遂不曲顺，论今引古，远献直言。披露腹心，非常恳到，览用嘉叹，不能已已。有臣若此，朕复何忧!宜守此诚，终始若一。《诗》云：&lsquo;靖恭尔位，好是正直。神之听之，介尔景福。&rsquo;古人称一言之重，侔於千金，卿之所言，深足贵矣。今赐卿金壶瓶、金碗各一枚，虽无千镒之重，是朕自用之物，卿立志方直，竭节至公，处职当官，每副所委，方大任使，以申重寄。公事之閒，宜观典籍。兼赐卿荀悦《汉纪》一部，此书叙致简要，论议深博，极为政之体，尽君臣之义，今以赐卿，宜加寻阅。&rdquo;</p><p>　　贞观八年，陕县丞皇甫德参上书忤旨，太宗以为讪谤。侍中魏徵进言曰：&ldquo;昔贾谊当汉文帝上书云云&lsquo;可为痛哭者一，可为长叹息者六。&rsquo;自古上书，率多激切。若不激切，则不能起人主之心。激切即似讪谤，惟陛下详其可否。&rdquo;太宗曰：&ldquo;非公无能道此者。&rdquo;令赐德参帛二十段。</p><p>　　贞观十五年，遣使诣西域立叶护可汗，未还，又令人多赍金帛，历诸国市马。</p><p>　　魏徵谏曰：&ldquo;今发使以立可汗为名，可汗未定立，即诣诸国市马，彼必以为意在市马，不为专立可汗。可汗得立，则不甚怀恩，不得立，则生深怨。诸蕃闻之，且不重中国。但使彼国安宁，则诸国之马，不求自至。昔汉文帝有献千里马者，曰：&lsquo;吾吉行日三十，凶行日五十，鸾舆在前，属车在后，吾独乘千里马，将安之乎?&rsquo;乃偿其道里所费而返之。又光武有献千里马及宝剑者，马以驾鼓车，剑以赐骑士。今陛下凡所施为，皆邈过三王之上，奈何至此欲为孝文、光武之下乎?</p><p>　　又魏文帝求市西域大珠，苏则曰：&lsquo;若陛下惠及四海，则不求自至，求而得之，不足贵也。&rsquo;陛下纵不能慕汉文之高行，可不畏苏则之正言耶?&rdquo;太宗遽令止之。</p><p>　　贞观十七年，太子右庶子高季辅上疏陈得失。特赐锺乳一剂，谓曰：&ldquo;卿进药石之言，故以药石相报。&rdquo;</p><p>　　贞观十八年，太宗谓长孙无忌等曰：&ldquo;夫人臣之对帝王，多顺从而不逆，甘言以取容。朕今发问，不得有隐，宜以次言朕过失。&rdquo;长孙无忌、唐俭等皆曰：&ldquo;陛下圣化道致太平，以臣观之，不见其失。&rdquo;黄门侍郎刘洎对曰：&ldquo;陛下拨乱创业，实功高万古，诚如无忌等言。然顷有人上书，辞理不称者，或对面穷诘，无不惭退。恐非奖进言者。&rdquo;太宗曰：&ldquo;此言是也，当为卿改之。&rdquo;</p><p>　　太宗尝怒苑西监穆裕，命於朝堂斩之，时高宗为皇太子，遽犯颜进谏，太宗意乃解。司徒长孙无忌曰：&ldquo;自古太子之谏，或乘间从容而言。今陛下发天威之怒，太子申犯颜之谏，诚古今未有。&rdquo;太宗曰：&ldquo;夫人久相与处，自然染习。自朕御天下，虚心正直，即有魏徵朝夕进谏，自徵云亡，刘洎、岑文本、马周、褚遂良等继之。皇太子幼在朕膝前，每见朕心说谏者，因染以成性，故有今日之谏。&rdquo;</p><p>　　直谏(附。凡十章)</p><p>　　贞观二年，隋通事舍人郑仁基女年十六七，容色绝姝，当时莫及。文德皇后访求得之，请备嫔御。太宗乃聘为充华。诏书已出，策使未发。魏徵闻其已许嫁陆氏，方遽进而言曰：&ldquo;陛下为人父母，抚爱百姓，当忧其所忧，乐其所乐。自古有道之主，以百姓之心为心，故君处台榭，则欲民有栋宇之安;食膏粱，则欲民无饥寒之患;顾嫔御，则欲民有室家之欢。此人主之常道也。今郑氏之女，久已许人，陛下取之不疑，无所顾问，播之四海，岂为民父母之道乎?臣传闻虽或未的，然恐亏损圣德，情不敢隐。君举必书，所愿特留神虑。&rdquo;太宗闻之大惊，手诏答之，深自克责，遂停策使，乃令女还旧夫。左仆射房玄龄、中书令温彦博、礼部尚书王珪、御史大夫韦挺等云：&ldquo;女適陆氏，无显然之状，大礼既行，不可中止。&rdquo;又陆氏抗表云：&ldquo;某父康在日，与郑家往还，时相赠遗资财，初无婚姻交涉亲戚。&rdquo;并云：&ldquo;外人不知，妄有此说。&rdquo;大臣又劝进。太宗於是颇以为疑，问徵曰：&ldquo;群臣或顺旨，陆氏何为过尔分疏?&rdquo;徵曰：&ldquo;以臣度之，其意可识，将以陛下同於太上皇。&rdquo;太宗曰：&ldquo;何也?&rdquo;徵曰：&ldquo;太上皇初平京城，得辛处俭妇，稍蒙宠遇。处俭时为太子舍人，太上皇闻之不悦，遂令出东宫为万年县，每怀战惧，常恐不全首领。陆爽以为陛下今虽容之，恐后阴加谴谪，所以反覆自陈，意在於此，不足为怪。&rdquo;太宗笑曰：&ldquo;外人意见，或当如此。然朕之所言，未能使人必信。&rdquo;乃出敕曰：&ldquo;今闻郑氏之女，先已受人礼聘，前出文书之日，事不详审，此乃朕之不是，亦为有司之过。授充华者宜停。&rdquo;时莫不称叹!</p><p>　　贞观三年，诏关中免二年租税，关东给复一年。寻有敕：已役已纳，并遣输纳，明年总为准折。给事中魏徵上书曰：&ldquo;伏见八月九日诏书，率土皆给复一年。</p><p>　　老幼相欢，或歌且舞。又闻有敕，丁已配役，即令役满折造，馀物亦遣输了，待明年总为准折。道路之人，咸失所望。此诚平分百姓，均同七子。但下民难与图始，日用不足，皆以国家追悔前言，二三其德。臣窃闻之，天之所辅者仁，人之所助者信。今陛下初膺大宝，亿兆观德。始发大号，便有二言。生八表之疑心，失四时之大信。纵国家有倒悬之急，犹必不可。况以泰山之安，而辄行此事!为陛下为此计者，於财利小益，於德义大损。臣诚智识浅短，窃为陛下惜之。伏愿少览臣言，详择利益。冒昧之罪。臣所甘心。&rdquo;</p><p>　　简点使右仆射封德彝等，并欲中男十八已上，简点入军。敕三四出，徵执奏以为不可。德彝重奏：&ldquo;今见简点者云，次男内大有壮者。&rdquo;太宗怒，乃出敕：&ldquo;中男已上，虽未十八，身形壮大，亦取。&rdquo;徵又不从，不肯署敕。太宗召徵及王珪，作色而待之，曰：&ldquo;中男若实小，自不点入军。若实大，亦可简取。於君何嫌?过作如此固执，朕不解公意!&rdquo;徵正色曰：&ldquo;臣闻竭泽取鱼，非不得鱼，明年无鱼。焚林而畋，非不获兽，明年无兽。若次男已上，尽点入军，租赋杂徭，将何取给?且比年国家卫士，不堪攻战。岂为其少，但为礼遇失所，遂使人无斗心。若多点取人，还充杂使，其数虽众，终是无用。若精简壮健，遇之以礼，人百其勇，何必在多?陛下每云，我之为君，以诚信待物，欲使官人百姓，并无矫伪之心。自登极已来，大事三数件，皆是不信，复何以取信於人?&rdquo;太宗愕然曰：&ldquo;所云不信，是何等也?&rdquo;徵曰：&ldquo;陛下初即位，诏书曰：&lsquo;逋私宿债，欠负官物，并悉原免。&rsquo;即令所司，列为事条，秦府国司，亦非官物，陛下自秦王为天子，国司不为官物，其馀物复何所有?又关中免二年租调，关外给复一年。百姓蒙恩，无不欢悦。更有敕旨：&lsquo;今年白丁多已役讫，若从此放免，并是虚荷国恩，若已折已输，令总纳取了，所免者皆以来年为始。&rsquo;散还之后，方更徵收，百姓之心，不能无怪，已徵得物，便点入军，来年为始，何以取信?又共理所寄，在於刺史、县令，常年貌税，并悉委之。至於简点，即疑其诈伪。望下诚信，不亦难乎?&rdquo;太宗曰：&ldquo;我见君固执不已，疑君蔽此事。今论国家不信，乃人情不通。</p><p>　　我不寻思，过亦深矣。行事往往如此错失，若为致理?&rdquo;乃停中男，赐金瓮一口，赐珪绢五十匹。</p><p>　　贞观五年，持书侍御史权万纪、侍御史李仁发，俱以告讦谮毁，数蒙引见，任心弹射，肆其欺罔，令在上震怒，臣下无以自安。内外知其不可，而莫能论诤。</p><p>　　给事中魏徵正色而奏之曰：&ldquo;权万纪、李仁发并是小人，不识大体，以谮毁为是，告讦为直，凡所弹射，皆非有罪。陛下掩其所短，收其一切。乃骋其奸计，附下罔上，多行无礼，以取强直之名。诬房玄龄，斥退张亮，无所肃厉，徒损圣明。</p><p>　　道路之人，皆兴谤议。臣伏度圣心，必不以为谋虑深长，可委以栋梁之任，将以其无所避忌，欲以警厉群臣。若信狎回邪，犹不可以小谋大，群臣素无矫伪，空使臣下离心。以玄龄、亮之徒，犹不可得伸其枉直，其馀疏贱，孰能免其欺罔?</p><p>　　伏愿陛下留意再思。自驱使二人以来，有一弘益，臣即甘心斧钺，受不忠之罪。</p><p>　　陛下纵未能举善以崇德，岂可进奸而自损乎?&rdquo;太宗欣然纳之，赐徵绢五百匹。</p><p>　　其万纪又奸状渐露，仁发亦解黜，万纪贬连州司马。朝廷咸相庆贺焉。</p><p>　　贞观六年，有人告尚书右丞魏徵，言其阿党亲戚。太宗使御史大夫温彦博案验其事，乃言者不直。彦博奏称，徵既为人所道，虽在无私，亦有可责。遂令彦博谓徵曰：&ldquo;尔谏正我数百条，岂以此小事，便损众美。自今已后，不得不存形迹。&rdquo;居数日，太宗问徵曰：&ldquo;昨来在外，闻有何不是事?&rdquo;徵曰：&ldquo;前日令彦博宣敕语臣云：&lsquo;因何不存形迹?&rsquo;此言大不是。臣闻君臣同气，义均一体。未闻不存公道，惟事形迹。若君臣上下，同遵此路，则邦国之兴丧，或未可知!&rdquo;</p><p>　　太宗矍然改容曰：&ldquo;前发此语，寻已悔之。实大不是，公亦不得遂怀隐避。&rdquo;徵乃拜而言曰：&ldquo;臣以身许国，直道而行，必不敢有所欺负。但愿陛下使臣为良臣，勿使臣为忠臣。&rdquo;太宗曰：&ldquo;忠良有异乎?&rdquo;徵曰：&ldquo;良臣使身获美名，君受显号。子孙传世，福禄无疆。忠臣身受诛夷，君陷大恶。家国并丧，独有其名。以此而言，相去远矣。&rdquo;太宗曰：&ldquo;君但莫违此言，我必不忘社稷之计。&rdquo;乃赐绢二百匹。</p><p>　　贞观六年，匄奴克平，远夷入贡，符瑞日至，年穀频登。岳牧等屡请封禅，群臣等又称述功德，以为&ldquo;时不可失，天不可违，今行之，臣等犹谓其晚&rdquo;。惟魏徵以为不可。太宗曰：&ldquo;朕欲得卿直言之，勿有所隐。朕功不高耶?&rdquo;曰：&ldquo;高矣。&rdquo;&ldquo;德未厚耶?&rdquo;曰：&ldquo;厚矣。&rdquo;&ldquo;华夏未安耶?&rdquo;曰：&ldquo;安矣。&rdquo;</p><p>　　&ldquo;远夷未慕耶?&rdquo;曰：&ldquo;慕矣&rdquo;&ldquo;符瑞未至耶?&rdquo;曰：&ldquo;至矣。&rdquo;&ldquo;年穀未登耶?&rdquo;</p><p>　　曰：&ldquo;登矣。&rdquo;&ldquo;然则何为不可?&rdquo;对曰：&ldquo;陛下功高矣，民未怀惠。德厚矣，泽未旁流。华夏安矣，未足以供事。远夷慕矣，无以供其求。符瑞虽臻，而罻罗犹密。积岁丰稔，而仓廪尚虚。此臣所以窃谓未可。臣未能远譬，且借近喻於人。</p><p>　　有人长患疼痛，不能任持，疗理且愈，皮骨仅存，便欲负一石米，日行百里，必不可得。隋氏之乱，非止十年。陛下为之良医，除其疾苦，虽已乂安，未甚充实，告成天地，臣窃有疑。且陛下东封，万国咸萃，要荒之外，莫不奔驰。今自伊、洛之东，暨乎海、岱，萑莽巨泽，茫茫千里，人烟断绝，鸡犬不闻，道路萧条，进退艰阻。宁可引彼戎狄，示以虚弱?竭财以赏，未厌远人之望;加年给复，不偿百姓之劳。或遇水旱之灾，风雨之变，庸夫邪议，悔不可追。岂独臣之诚恳，亦有舆人之论。&rdquo;太宗称善，於是乃止。</p><p>　　贞观七年，蜀王妃父杨誉，在省竞婢，都官郎中薛仁方留身勘问，未及予夺。</p><p>　　其子为千牛，於殿庭陈诉，云：&ldquo;五品以上非反逆不合留身，以是国亲，故生节目，不肯决断，淹留岁月。&rdquo;太宗闻之，怒曰：&ldquo;知是我亲戚，故作如此艰难。&rdquo;</p><p>　　即令杖仁方一百，解所任官。魏徵进曰：&ldquo;城狐社鼠皆微物，为其有所凭恃，故除之犹不易。况世家贵戚，旧号难理，汉、晋以来，不能禁御，武德之中，已多骄纵，陛下登极，方始萧条。仁方既是职司，能为国家守法，岂可枉加刑罚，以成外戚之私乎!此源一开，万端争起，后必悔之，将无所及。自古能禁断此事，惟陛下一人。备豫不虞，为国常道。岂可以水未横流，便欲自毁隄防?臣窃思度，未见其可。&rdquo;太宗曰：&ldquo;诚如公言，乡者不思。然仁方辄禁不言，颇是专权，虽不合重罪，宜少加惩肃。&rdquo;乃令杖二十而赦之。</p><p>　　贞观八年，左仆射房玄龄、右仆射高士廉於路逢少府监窦德素，问北门近来更何营造。德素以闻。太宗乃谓玄龄曰：&ldquo;君但知南衙事，我北门少有营造，何预君事?&rdquo;玄龄等拜谢。魏徵进曰：&ldquo;臣不解陛下责，亦不解玄龄、士廉拜谢。</p><p>　　玄龄既任大臣，即陛下股肱耳目，有所营造，何容不知?责其访问官司，臣所不解。且所为有利害，役工有多少，陛下所为善，当助陛下成之，所为不是，虽营造，当奏陛下罢之。此乃君使臣、臣事君之道。玄龄等问既无罪，而陛下责之，臣所不解;玄龄等不识所守，但知拜谢，臣亦不解。&rdquo;太宗深愧之。</p><p>　　贞观十年，越王，长孙皇后所生，太子介弟，聪明绝伦，太宗特所宠异。或言三品以上，皆轻蔑王者，意在谮侍中魏徵等，以激上怒。上御齐政殿，引三品已上入坐定，大怒作色而言曰：&ldquo;我有一言，向公等道。往前天子，即是天子。</p><p>　　今时天子，非天子耶?往年天子儿，是天子儿。今日天子儿，非天子儿耶?我见隋家诸王，达官已下，皆不免被其踬顿。我之儿子，自不许其纵横，公等所容易过，得相共轻蔑。我若纵之，岂不能踬顿公等!&rdquo;玄龄等战栗，皆拜谢。徵正色而谏曰：&ldquo;当今群臣，必无轻蔑越王者。然在礼，臣、子一例，《传》称，王人虽微，列於诸侯之上。诸侯用之为公，即是公;用之为卿，即是卿。若不为公卿，即下士於诸侯也。今三品已上，列为公卿，并天子大臣，陛下所加敬异。纵其小有不是，越王何得辄加折辱?若国家纪纲废坏，臣所不知。以当今圣明之时，越王岂得如此。且隋高祖不知礼义，宠树诸王，使行无礼，寻以罪黜，不可为法，亦何足道?&rdquo;太宗闻其言，喜形於色，谓群臣曰：&ldquo;凡人言语理到，不可不伏。</p><p>　　朕之所言，当身私爱。魏徵所论，国家大法。朕乡者忿怒，自谓理在不疑。及见魏徵所论，始觉大非道理。为人君言，何可容易!&rdquo;召玄龄等而切责之，赐徵绢一千匹。</p><p>　　贞观十一年，所司奏凌敬乞贪之状。太宗责侍中魏徵等滥进人。徵曰：&ldquo;臣等每蒙顾问，常具言其长短。有学识，强谏诤，是其所长。爱生活，好经营，是其所短。今凌敬为人作碑文，教人读《汉书》，因兹附托，回易求利，与臣等所说不同。陛下未用其长，惟见其短，以为臣等欺罔，实不敢心伏。&rdquo;太宗纳之。</p><p>　　贞观十二年，太宗谓魏徵曰：&ldquo;比来所行得失政化，何如往前?&rdquo;对曰：&ldquo;若恩威所加，远夷朝贡，比於贞观之始，不可等级而言。若德义潜通，民心悦服，比於贞观之初，相去又甚远。&rdquo;太宗曰：&ldquo;远夷来服，应由德义所加。往前功业，何因益大?&rdquo;徵曰：&ldquo;昔者四方未定，常以德义为心，旋以海内无虞，渐加骄奢自溢。所以功业虽盛，终不如往初。&rdquo;太宗又曰：&ldquo;所行比往前何为异?&rdquo;</p><p>　　徵曰：&ldquo;贞观之初，恐人不言，导之使谏。三年已后，见人谏，悦而从之。一二年来，不悦人谏，虽勉强听受，而意终不平，谅有难色。&rdquo;太宗曰：&ldquo;於何事如此?&rdquo;对曰：&ldquo;即位之初，处元律师死罪，孙伏伽谏曰：&lsquo;法不至死，无容滥加酷罚。&rsquo;遂赐以兰陵公主园，直钱百万。人或曰：&lsquo;所言乃常事，而所赏太厚。&rsquo;答曰：&lsquo;我即位来，未有谏者，所以赏之。&rsquo;此导之使言。也徐州司户柳雄於隋资妄加阶级。人有告之者，陛下令其自首，不首与罪。遂固言是实，竟不肯首。</p><p>　　大理推得其伪，将处雄死罪，少卿戴胄奏法止合徒。陛下曰：&lsquo;我已与其断当讫，但当与死罪。&rsquo;胄曰：&lsquo;陛下既不然，即付臣法司。罪不合死，不可酷滥。&rsquo;陛下作色遣杀，胄执之不已，至於四五，然后赦之。乃谓法司曰：&lsquo;但能为我如此守法，岂畏滥有诛夷。&rsquo;此则悦以从谏也。往年陕县丞皇甫德参上书大忤圣旨，陛下以为讪谤。臣奏称上书不激切，不能起人主意，激切即似讪谤。于时虽从臣言，赏物二十段，意甚不平，难於受谏也。&rdquo;太宗曰：&ldquo;诚如公言，非公无能道此者。人皆苦不自觉，公向未道时，都自谓所行不变。及见公论说，过失堪惊。</p><p>　　公但存此心，朕终不违公语。&rdquo;</p>"}