{"id":"100276","title":"诚信第十七（凡四章）","content":"<p>　　贞观初，有上书请去佞臣者，太宗谓曰：&ldquo;朕之所任，皆以为贤，卿知佞者谁耶?&rdquo;对曰：&ldquo;臣居草泽，不的知佞者，请陛下佯怒以试群臣，若能不畏雷霆，直言进谏，则是正人，顺情阿旨，则是佞人。&rdquo;太宗谓封德彝曰：&ldquo;流水清浊，在其源也。君者政源，人庶犹水，君自为诈，欲臣下行直，是犹源浊而望水清，理不可得。朕常以魏武帝多诡诈，深鄙其为人，如此，岂可堪为教令?&rdquo;谓上书人曰：&ldquo;朕欲使大信行於天下，不欲以诈道训俗，卿言虽善，朕所不取也。&rdquo;</p><p>　　贞观十年，魏徵上疏曰：臣闻为国之基，必资於德礼，君之所保，惟在於诚信。诚信立则下无二心，德礼形则远人斯格。然则德礼诚信，国之大纲，在於君臣父子，不可斯须而废也。</p><p>　　故孔子曰：&ldquo;君使臣以礼，臣事君以忠。&rdquo;又曰：&ldquo;自古皆有死，民无信不立。&rdquo;</p><p>　　文子曰：&ldquo;同言而信，信在言前;同令而行，诚在令外。&rdquo;然则言而不信，言无信也;令而不从，令无诚也。不信之言，无诚之令，为上则败德，为下则危身，虽在颠沛之中，君子之所不为也。</p><p>　　自王道休明，十有馀载，威加海外，万国来庭，仓廪日积，土地日广。然而道德未益厚，仁义未益博者，何哉?由乎待下之情，未尽於诚信，虽有善始之勤，未睹克终之美故也。昔贞观之始，乃闻善惊叹，暨八九年间，犹悦以从谏，自兹厥后，渐恶直言，虽或勉强有所容，非复曩时之豁如。謇谔之辈，稍避龙鳞;便佞之徒，肆其巧辩。谓同心者为擅权，谓忠谠者为诽谤。谓之为朋党，虽忠信而可疑;谓之为至公，虽矫伪而无咎。强直者畏擅权之议，忠谠者虑诽谤之尤。正臣不得尽其言，大臣莫能与之争。荧惑视听，郁於大道，妨政损德，其在此乎?</p><p>　　故孔子曰&ldquo;恶利口之覆邦家者?&rdquo;盖为此也。</p><p>　　且君子小人，貌同心异，君子掩人之恶，扬人之善，临难无苟免，杀身以成仁。小人不耻不仁，不畏不义，唯利之所在，危人自安。夫苟在危人，则何所不至?今欲将求致治，必委之於君子;事有得失，或访之於小人。其待君子也则敬而疏，遇小人也必轻而狎。狎则言无不尽，疏则情不上通。是则毁誉在於小人，刑罚加於君子，实兴丧之所在，可不慎哉!此乃孙卿所谓：&ldquo;使智者谋之，与愚者论之，使修洁之士行之，与汙鄙之人疑之。欲其成功，可得乎哉?&rdquo;夫中智之人，岂无小惠，然才非经国，虑不及远，虽竭力尽诚，犹未免於倾败;况内怀奸利，承颜顺旨，其为祸患，不亦深乎?夫立直木而疑影之不直，虽竭精神，劳思虑，其不得，亦已明矣。</p><p>　　夫君能尽礼，臣得竭忠，必在於内外无私，上下相信。上不信，则无以使下，下不信，则无以事上，信之为道大矣。昔齐桓公问於管仲曰：&ldquo;吾欲使酒腐於爵，肉腐於俎，得无害霸乎?&rdquo;管仲曰：&ldquo;此极非其善者，然亦无害於霸也。&rdquo;桓公曰：&ldquo;如何而害霸乎?&rdquo;管仲曰：&ldquo;不能知人，害霸也;知而不能任，害霸也;任而不能信，害霸也;既信而又使小人参之，害霸也。&rdquo;晋中行穆伯攻鼓，经年而弗能下，餽间伦曰：&ldquo;鼓之啬夫，间伦知之。请无疲士大夫，而鼓可得。&rdquo;</p><p>　　穆伯不应，左右曰：&ldquo;不折一戟，不伤一卒，而鼓可得，君奚为不取?&rdquo;穆伯曰：&ldquo;间伦之为人也，佞而不仁，若使间伦下之，吾可以不赏之乎?若赏之，是赏佞人也。佞人得志，是使晋国之士舍仁而为佞。虽得鼓，将何用之?&rdquo;夫穆伯，列国之大夫，管仲，霸者之良佐，犹能慎於信任、远避佞人也如此，况乎为四海之大君，应千龄之上圣，而可使巍巍至德之盛，将有所间乎?</p><p>　　若欲令君子小人是非不杂，必怀之以德，待之以信，厉之以义，节之以礼，然后善善而恶恶，审罚而明赏。则小人绝其私佞，君子自强不息，无为之治，何远之有?善善而不能进，恶恶而不能去，罚不及於有罪，赏不加於有功，则危亡之期，或未可保，永锡祚胤，将何望哉?</p><p>　　太宗览疏叹曰：&ldquo;若不遇公，何由得闻此语?&rdquo;</p><p>　　太宗尝谓长孙无忌等曰：&ldquo;朕即位之初，有上书者非一，或言人主必须威权独任，不得委任群下;或欲耀兵振武，慑服四夷。惟有魏徵劝朕&lsquo;偃革兴文，布德施惠，中国既安，远人自服&rsquo;。朕从此语，天下大宁，绝域君长，皆来朝贡，九夷重译，相望於道。凡此等事，皆魏徵之力也。朕任用，岂不得人?&rdquo;徵拜谢曰：&ldquo;陛下圣德自天，留心政术。实以庸短，承受不暇，岂有益於圣明?&rdquo;</p><p>　　贞观十七年，太宗谓侍臣曰：&ldquo;传称&lsquo;去食存信&rsquo;，孔子曰：&lsquo;民无信不立。&rsquo;昔项羽既入咸阳，已制天下，向能力行仁信，谁夺耶?&rdquo;房玄龄对曰：&ldquo;仁、义、礼、智、信，谓之五常，废一不可。能勤行之，甚有裨益。殷纣狎侮五常，武王夺之，项氏以无信为汉高祖所夺，诚如圣旨。&rdquo;</p>"}