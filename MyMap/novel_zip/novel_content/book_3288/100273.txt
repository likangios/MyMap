{"id":"100273","title":"论忠义第十四（凡十四章）","content":"<p>　　冯立，武德中为东宫率，甚被隐太子亲遇。太子之死也，左右多逃散，立叹曰：&ldquo;岂有生受其恩，而死逃其难!&rdquo;於是率兵犯玄武门，苦战，杀屯营将军敬君弘。谓其徒曰：&ldquo;微以报太子矣。&rdquo;遂解兵遁於野。俄而来请罪，太宗数之曰：&ldquo;汝昨者出兵来战，大杀伤吾兵，将何以逃死?&rdquo;立饮泣而对曰：&ldquo;立出身事主，期之效命，当战之日，无所顾惮。&rdquo;因殹眷け蛔允ぃ谖棵阒谧笸臀乐欣山Ａ⑽剿自唬&ldquo;逢莫大之恩幸而获免，终当以此奉答。&rdquo;未几，突厥至便桥，率数百骑与虏战於咸阳，杀获甚众，所向皆披靡，太宗闻而嘉叹之。时有齐王元吉府左车骑谢叔方率府兵与立合军拒战，及杀敬君弘、中郎将吕衡，王师不振，秦府护军尉尉迟敬德乃持元吉首以示之，叔方下马号泣，拜辞而遁。明日出首，太宗曰：&ldquo;义士也。&rdquo;命释之，授右翊卫郎将。</p><p>　　贞观元年，太宗尝从容言及隋亡之事，慨然叹曰：&ldquo;姚思廉不惧兵刃，以明大节，求诸古人，亦何以加也!&rdquo;思廉时在洛阳，因寄物三百段，并遗其书曰：&ldquo;想卿忠节之风，故有斯赠。&rdquo;初，大业末，思廉为隋代王侑侍读，及义旗克京城时，代王府僚多骇散，惟思廉侍王，不离其侧。兵士将升殿，思廉厉声谓曰：&ldquo;唐公举义兵，本匡王室，卿等不宜无礼於王!&rdquo;众服其言，於是稍却，布列阶下。须臾，高祖至，闻而义之，许其扶代王侑至顺阳閤下，思廉泣拜而去。见者咸叹曰：&ldquo;忠烈之士，仁者有勇，此之谓乎!&rdquo;</p><p>　　贞观二年，将葬故息隐王建成、海陵王元吉，尚书右丞魏徵与黄门侍郎王珪，请预陪送。上表曰：&ldquo;臣等昔受命太上，委质东宫，出入龙楼，垂将一纪。前宫结衅宗社，得罪人神，臣等不能死亡，甘从夷戮，负其罪戾，寘录周行，徒竭生涯，将何上报?陛下德光四海，道冠前王，陟冈有感，追怀棠棣，明社稷之大义，申骨肉之深恩，卜葬二王，远期有日。臣等永惟畴昔，忝曰旧臣，丧君有君，虽展事居之礼;宿草将列，未申送往之哀。瞻望九原，义深凡百，望於葬日，送至墓所。&rdquo;太宗义而许之，於是宫府旧僚吏，尽令送葬。</p><p>　　贞观五年，太宗谓侍臣曰：&ldquo;忠臣烈士，何代无之。公等知隋朝谁为忠贞?&rdquo;</p><p>　　王珪曰：&ldquo;臣闻太常丞元善达在京留守，见群贼纵横，遂转骑远诣江都，谏炀帝，令还京师。既不受其言，后更涕泣极谏，炀帝怒，乃远使追兵，身死瘴疠之地。</p><p>　　有虎贲郎中独孤盛在江都宿卫，宇文化及起逆，盛惟一身，抗拒而死。&rdquo;太宗曰：&ldquo;屈突通为隋将，共国家战於潼关，闻京城陷，乃引兵东走。义兵追及於桃林，朕遣其家人往招慰，遽杀其奴。又遣其子往，乃云：&lsquo;我蒙隋家驱使，已事两帝，今者吾死节之秋，汝旧於我家为父子，今则於我家为仇雠。&rsquo;因射之，其子避走，所领士卒多溃散。通惟一身，向东南恸哭尽哀。曰：&lsquo;臣荷国恩，任当将帅，智力俱尽，致此败亡，非臣不竭诚於国。&rsquo;言尽，追兵擒之。太上皇授其官，每讬疾固辞。此之忠节，足可嘉尚。&rdquo;因敕所司，采访大业中直谏被诛者子孙，闻奏。</p><p>　　贞观六年，授左光禄大夫陈叔达礼部尚书，因谓曰：&ldquo;武德中，公曾进直言於太上皇，明朕有克定大功，不可黜退云。朕本性刚烈，若有抑挫，恐不胜忧愤，以致疾毙之危。今赏公忠謇，有此迁授。&rdquo;叔达对曰：&ldquo;臣以隋氏父子自相诛戮，以至灭亡，岂容目睹覆车，不改前辙?臣所以竭诚进谏。&rdquo;太宗曰：&ldquo;朕知公非独为朕一人，实为社稷之计。&rdquo;</p><p>　　贞观八年，先是桂州都督李弘节以清慎闻，及身殁后，其家卖珠。太宗闻之，乃宣於朝曰：&ldquo;此人生平，宰相皆言其清，今日既然，所举者岂得无罪?必当深理之，不可舍也。&rdquo;侍中魏徵承间言曰：&ldquo;陛下生平言此人浊，未见受财之所，今闻其卖珠，将罪举者，臣不知所谓。自圣朝以来，为国尽忠，清贞慎守，终始不渝，屈突通、张道源而已。通子三人来选，有一匹羸马，道源儿子不能存立，未见一言及之。今弘节为国立功，前后大蒙赏赉，居官殁后，不言贪残，妻子卖珠，未为有罪。审其清者，无所存问，疑其浊者，旁责举人，虽云疾恶不疑，是亦好善不笃。臣窃思度，未见其可，恐有识闻之，必生枉议。&rdquo;太宗抚掌曰：&ldquo;造次不思，遂闻此语，方知谈不容易。并勿问之。其屈突通、张道源儿子，宜各与一官。&rdquo;</p><p>　　贞观八年，太宗将发诸道黜陟使，畿内道未有其人，太宗亲定，问於房玄龄等曰：&ldquo;此道事最重，谁可充使?&rdquo;右仆射李靖曰：&ldquo;畿内事大，非魏徵莫可。&rdquo;</p><p>　　太宗作色曰：&ldquo;朕今欲向九成宫，亦非小，宁可遣魏徵出使?朕每行不欲与其相离者，適为其见朕是非得失。公等能正朕不?可因辄有所言，大非道理。&rdquo;乃即令李靖充使。</p><p>　　贞观九年，萧瑀为尚书左仆射。尝因宴集，太宗谓房玄龄曰：&ldquo;武德六年已后，太上皇有废立之心，我当此日，不为兄弟所容，实有功高不赏之惧。萧瑀不可以厚利诱之，不可以刑戮惧之，真社稷臣也。&rdquo;乃赐诗曰：&ldquo;疾风知劲草，板荡识诚臣。&rdquo;瑀拜谢曰：&ldquo;臣特蒙诫训，许臣以忠谅，虽死之日，犹生之年。&rdquo;</p><p>　　贞观十一年，太宗行至汉太尉杨震墓，伤其以忠非命，亲为文以祭之。房玄龄进曰：&ldquo;杨震虽当年夭枉，数百年后方遇圣明，停舆驻跸，亲降神作，可谓虽死犹生，没而不朽。不觉助伯起幸赖欣跃於九泉之下矣。伏读天文，且感且慰，凡百君子，焉敢不勖励名节，知为善之有效!&rdquo;</p><p>　　贞观十一年，太宗谓侍臣曰：&ldquo;狄人杀卫懿公，尽食其肉，独留其肝。懿公之臣弘演呼天大哭，自出其肝，而内懿公之肝於其腹中。今觅此人，恐不可得。&rdquo;</p><p>　　特进魏徵对曰：&ldquo;昔豫让为智伯报雠，欲刺赵襄子，襄子执而获之，谓之曰：&lsquo;子昔事范、中行氏乎?智伯尽灭之，子乃委质智伯，不为报雠;今即为智伯报雠，何也?&rsquo;让答曰：&lsquo;臣昔事范、中行，范、中行以众人遇我，我以众人报之。</p><p>　　智伯以国士遇我，我以国士报之。&rsquo;在君礼之而已，亦何谓无人焉?&rdquo;</p><p>　　贞观十二年，太宗幸蒲州，因诏曰：&ldquo;隋故鹰击郎将尧君素，往在大业，受任河东，固守忠义，克终臣节。虽桀犬吠尧，有乖倒戈之志，疾风劲草，实表岁寒之心。爰践兹境，追怀往事，宜锡宠命，以申劝奖。可追赠蒲州刺史，仍访其子孙以闻。&rdquo;</p><p>　　贞观十二年，太宗谓中书侍郎岑文本曰：&ldquo;梁、陈名臣，有谁可称?复有子弟堪招引否?&rdquo;文本奏言：&ldquo;隋师入陈，百司奔散，莫有留者，惟尚书仆射袁宪独在其主之傍。王世充将受隋禅，群僚表请劝进，宪子国子司业承家，讬疾独不署名。此之父子，足称忠烈。承家弟承序，今为建昌令。清贞雅操，实继先风。&rdquo;</p><p>　　由是召拜晋王友，兼令侍读，寻授弘文馆学士。</p><p>　　贞观十五年，诏曰：&ldquo;朕听朝之暇，观前史，每览前贤佐时，忠臣徇国，何尝不想见其人，废书钦叹!至於近代以来，年岁非远，然其胤绪，或当见存，纵未能显加旌表，无容弃之遐裔。其周、隋二代名臣及忠节子孙，有贞观已来犯罪配流者，宜令所司具录奏闻。&rdquo;於是多从矜宥。</p><p>　　贞观十九年，太宗攻辽东安市城，高丽人众皆死战，诏令耨萨延寿、惠真等降，众止其城下以招之，城中坚守不动。每见帝幡旗，必乘城鼓譟。帝怒甚，诏江夏王道宗筑土山，以攻其城，竟不能克。太宗将旋师，嘉安市城主坚守臣节，赐绢三百匹，以劝励事君者。</p>"}