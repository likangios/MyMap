{"id":"100279","title":"仁恻第二十（凡四章）","content":"<p>　　贞观初，太宗谓侍臣曰：&ldquo;妇人幽闭深宫，情实可愍。隋氏末年，求采无已，至於离宫别馆，非幸御之所，多聚宫人。此皆竭人财力，朕所不取。且洒扫之馀，更何所用?今将出之，任求伉俪，非独以省费，兼以息人，亦各得遂其情性。&rdquo;</p><p>　　於是后宫及掖庭前后所出三千馀人。</p><p>　　贞观二年，关中旱，大饥。太宗谓侍臣曰：&ldquo;水旱不调，皆为人君失德。朕德之不修，天当责朕，百姓何罪，而多遭困穷!闻有鬻男女者，朕甚愍焉。&rdquo;乃遣御史大夫杜淹巡检，出御府金宝赎之，还其父母。</p><p>　　贞观七年，襄州都督张公谨卒，太宗闻而嗟悼，出次发哀。有司奏言：&ldquo;准《阴阳书》云：&lsquo;日在辰，不可哭泣。&rsquo;此亦流俗所忌。&rdquo;太宗曰：&ldquo;君臣之义，同於父子，情发於中，安避辰日?&rdquo;遂哭之。</p><p>　　贞观十九年，太宗征高丽，次定州，有兵士到者，帝御州城北门楼抚慰之。</p><p>　　有从卒一人病，不能进，诏至床前，问其所苦，仍敕州县医疗之，是以将士莫不欣然愿从。及大军回次柳城，诏集前后战亡人骸骨，设太牢致祭，亲临，哭之尽哀，军人无不洒泣。兵士观祭者，归家以言其父母曰：&ldquo;吾儿之丧，天子哭之，死无所恨。&rdquo;太宗征辽东，攻白岩城，右卫大将军李思摩，为流矢所中，帝亲为吮血，将士莫不感励。</p>"}