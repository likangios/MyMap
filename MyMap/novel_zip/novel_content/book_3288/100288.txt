{"id":"100288","title":"礼乐第二十九（凡十二章）","content":"<p>　　太宗初即位，谓侍臣曰：&ldquo;准《礼》，名，终将讳之，前古帝王，亦不生讳其名，故周文王名昌，《周诗》云：&lsquo;克昌厥后。&rsquo;春秋时鲁庄公名同，十六年《经》书：&lsquo;齐侯、宋公同盟于幽。&rsquo;唯近代诸帝，妄为节制，特令生避其讳，理非通允，宜有改张。&rdquo;因诏曰：&ldquo;依《礼》，二名义不偏讳，尼父达圣，非无前指。近世以来，曲为节制，两字兼避，废阙已多，率意而行，有违经语。今宜依据礼典，务从简约，仰效先哲，垂法将来。其官号人名，及公私文籍，有&lsquo;世&rsquo;及&lsquo;民&rsquo;两字不连读，并不须避。&rdquo;</p><p>　　贞观二年，中书舍人高季辅上疏曰：&ldquo;窃见密王元晓等俱是懿亲，陛下友爱之怀，义高古昔，分以车服，委以藩维，须依礼仪，以副瞻望。比见帝子拜诸叔，诸叔亦即答拜，王爵既同，家人有礼，岂合如此颠倒昭穆?伏愿一垂训诫，永循彝则。&rdquo;太宗乃诏元晓等，不得答吴王恪、魏王泰兄弟拜。</p><p>　　贞观四年，太宗谓侍臣曰：&ldquo;比闻京城士庶居父母丧者，乃有信巫书之言，辰日不哭，以此辞於吊问，拘忌辍哀，败俗伤风，极乖人理。宜令州县教导，齐之以礼典。&rdquo;</p><p>　　贞观五年，太宗谓侍臣曰：&ldquo;佛道设教，本行善事，岂遣僧尼道士等妄自尊崇，坐受父母之拜，损害风俗，悖乱礼经，宜即禁断，仍令致拜於父母。&rdquo;</p><p>　　贞观六年，太宗谓尚书左仆射房玄龄曰：&ldquo;比有山东崔、卢、李、郑四姓，虽累叶陵迟，犹恃其旧地，好自矜大，称为士大夫。每嫁女他族，必广索聘财，以多为贵，论数定约，同於市贾，甚损风俗，有紊礼经，既轻重失宜，理须改革。&rdquo;</p><p>　　乃诏吏部尚书高士廉、御史大夫韦挺、中书侍郎岑文本、礼部侍郎令狐德棻等，刊正姓氏，普责天下谱牒，兼据凭史、传，剪其浮华，定其真伪，忠贤者褒进，悖逆者贬黜，撰为《氏族志》。士廉等及进定氏族等第，遂以崔幹为第一等。太宗谓曰：&ldquo;我与山东崔、卢、李、郑，旧既无嫌，为其世代衰微，全无官宦，犹自云士大夫。婚姻之际，则多索财物。或才识庸下，而偃仰自高，贩鬻松槚，依讬富贵，我不解人间何为重之?且士大夫有能立功，爵位崇重，善事君父，忠孝可称;或道义清素，学艺通博，此亦足为门户，可谓天下士大夫。今崔、卢之属，惟矜远叶衣冠，宁比当朝之贵?公卿已下，何暇多输钱物，兼与他气势，向声背实，以得为荣。我今定氏族者，诚欲崇树今朝冠冕，何因崔幹犹为第一等，祇看卿等不贵我官爵耶!不论数代已前，祇取今日官品、人才作等级，宜一量定，用为永则。&rdquo;遂以崔幹为第三等。至十二年书成，凡百卷，颁天下。又诏曰：&ldquo;氏族之美，实繁於冠冕，婚姻之道，莫先於仁义。自有魏失御，齐氏云亡，市朝既迁，风俗陵替，燕、赵古姓，多失衣冠之绪，齐、韩旧族，或乖礼义之风。</p><p>　　名不著於州闾，身未免於贫贱，自号高门之胄，不敦匹嫡之仪，问名唯在於窃赀，结褵必归於富室。乃有新官之辈，丰财之家，慕其祖宗，竞结婚姻，多纳货贿，有如贩鬻。或自贬家门，受屈辱於姻娅;或矜其旧望，行无礼於舅姑。积习成俗，迄今未已，既紊人伦，实亏名教。朕夙夜兢惕，忧勤政道，往代蠹害，咸已惩革，唯此弊风，未能尽变。自今已后，明加告示，使识嫁娶之序，务合礼典，称朕意焉。&rdquo;</p><p>　　礼部尚书王珪子敬直，尚太宗女南平公主。珪曰：&ldquo;《礼》有妇见舅姑之仪，自近代风俗弊薄，公主出降，此礼皆废。主上钦明，动循法制，吾受公主谒见，岂为身荣，所以成国家之美耳。&rdquo;遂与其妻就位而坐，令公主亲执巾，行盥馈之道，礼成而退。太宗闻而称善。是后公主下降有舅姑者，皆遣备行此礼。</p><p>　　贞观十二年，太宗谓侍臣曰：&ldquo;古者诸侯入朝，有汤沐之邑，刍禾百车，待以客礼。昼坐正殿，夜设庭燎，思与相见，问其劳苦。又汉家京城亦为诸郡立邸舍。顷闻考使至京者，皆赁房以坐，与商人杂居，才得容身而已。既待礼之不足，必是人多怨叹，岂肯竭情於共理哉。&rdquo;乃令就京城闲坊，为诸州考使各造邸第。</p><p>　　及成，太宗亲幸观焉。</p><p>　　贞观十三年，礼部尚书王珪奏言：&ldquo;准令三品已上，遇亲王於路，不合下马，今皆违法申敬，有乖朝典。&rdquo;太宗曰：&ldquo;卿辈欲自崇贵，卑我儿子耶!&rdquo;魏徵对曰：&ldquo;汉、魏已来，亲王班皆次三公下。今三品并天子六尚书九卿，为王下马，王所不宜当也。求诸故事，则无可凭，行之於今，又乖国宪，理诚不可。&rdquo;帝曰：&ldquo;国家立太子者，拟以为君。人之修短，不在老幼。设无太子，则母弟次立。以此而言，安得轻我子耶!&rdquo;徵又曰：&ldquo;殷人尚质，有兄终弟及之义。自周已降，立嫡必长，所以绝庶孽之窥窬，塞祸乱之源本。为国家者，所宜深慎。&rdquo;太宗遂可王珪之奏。</p><p>　　贞观十四年，太宗谓礼官曰：&ldquo;同爨尚有緦麻之恩，而嫂叔无服;又舅之与姨，亲疏相似，而服之有殊，未为得礼，宜集学者详议。馀有亲重而服轻者，亦附奏闻。&rdquo;是月尚书八座与礼官定议曰：臣窃闻之，礼所以决嫌疑，定犹豫，别同异，明是非者也。非从天下，非从地出，人情而已矣。人道所先，在乎敦睦九族，九族敦睦，由乎亲亲，以近及远。</p><p>　　亲属有等差，故丧纪有隆杀，随恩之薄厚，皆称情以立文。原夫舅之与姨，虽为同气，推之於母，轻重相悬。何则?舅为母之本宗，姨乃外戚他姓，求之母族，姨不与焉，考之经史，舅诚为重。故周王念齐，是称舅甥之国;秦伯怀晋，实切《渭阳》之诗。今在舅服止一时之情，为姨居丧五月，徇名丧实，逐末弃本，此古人之情或有未达，所宜损益，寔在兹乎。</p><p>　　《礼记》曰：&ldquo;兄弟之子犹子也，盖引而进之也。嫂叔之无服，盖推而远之也。&rdquo;礼，继父同居则为之期，未尝同居则不为服。从母之夫，舅之妻，二人相为服。或曰&ldquo;同爨緦麻&rdquo;。然则继父且非骨肉，服重由乎同爨，恩轻在乎异居。</p><p>　　固知制服虽系於名文，盖亦缘恩之厚薄者也。或有长年之嫂，遇孩童之叔，劬劳鞠养，情若所生，分饥共寒，契阔偕老，譬同居之继父，方他人之同爨，情义之深浅，宁可同日而言哉!在其生也，乃爱同骨肉，於其死也，则推而远之，求之本源，深所未喻。若推而远之为是，则不可生而共居，生而共居为是，则不可死同行路。重其生而轻其死，厚其始而薄其终，称情立文，其义安在?且事嫂见称，载籍非一，郑仲虞则恩礼甚笃，颜弘都则竭诚致感，马援则见之必冠，孔伋则哭之为位，此盖并躬践教义，仁深孝友，察其所行之旨，岂非先觉者欤?但于时上无哲王，礼非下之所议，遂使深情郁於千载，至理藏於万古，其来久矣，岂不惜哉!</p><p>　　今陛下以为尊卑之叙，虽焕乎已备，丧纪之制，或情理未安，爰命秩宗，详议损益。臣等奉遵明旨，触类旁求，采摭群经，讨论传记，或抑或引，兼名兼实，损其有馀，益其不足，使无文之礼咸秩，敦睦之情毕举，变薄俗於既往，垂笃义於将来，信六籍所不能谈，超百王而独得者也。</p><p>　　谨按曾祖父母，旧服齐衰三月，请加为齐衰五月;嫡子妇，旧服大功，请加为期;众子妇，旧服小功，今请与兄弟子妇同为大功九月;嫂叔，旧无服，今请服小功五月。其弟妻及夫兄亦小功五月。舅，旧服緦麻，请加与从母同服小功五月。诏从其议。此并魏徵之词也。</p><p>　　贞观十七年，十二月癸丑，太宗谓侍臣曰：&ldquo;今日是朕生日。俗间以生日可为喜乐，在朕情，翻成感思。君临天下，富有四海，而追求侍养，永不可得。仲由怀负米之恨，良有以也。况《诗》云：&lsquo;哀哀父母，生我劬劳。&rsquo;奈何以劬劳之辰，遂为宴乐之事!甚是乖於礼度。&rdquo;因而泣下久之。</p><p>　　太常少卿祖孝孙奏所定新乐。太宗曰：&ldquo;礼乐之作，是圣人缘物设教，以为撙节，治政善恶，岂此之由?&rdquo;御史大夫杜淹对曰：&ldquo;前代兴亡，实由於乐。陈将亡也为《玉树后庭花》，齐将亡也而为《伴侣曲》，行路闻之，莫不悲泣，所谓亡国之音。以是观之，实由於乐。&rdquo;太宗曰：&ldquo;不然，夫音声岂能感人?欢者闻之则悦，哀者听之则悲，悲悦在於人心，非由乐也。将亡之政，其人心苦，然苦心相感，故闻而则悲耳。何乐声哀怨，能使悦者悲乎?今《玉树》、《伴侣》之曲，其声具存，朕能为公奏之，知公必不悲耳。&rdquo;尚书右丞魏徵进曰：&ldquo;古人称，礼云，礼云，玉帛云乎哉!乐云，乐云，钟鼓云乎哉!乐在人和，不由音调。&rdquo;</p><p>　　太宗然之。</p><p>　　贞观七年，太常卿萧瑀奏言：&ldquo;今《破陈乐舞》，天下之所共传，然美盛德之形容，尚有所未尽。前后之所破刘武周、薛举、窦建德、王世充等，臣愿图其形状，以写战胜攻取之容。&rdquo;太宗曰：&ldquo;朕当四方未定，因为天下救焚拯溺，故不获已，乃行战伐之事，所以人间遂有此舞，国家因兹亦制其曲。然雅乐之容，止得陈其梗概，若委曲写之，则其状易识。朕以见在将相，多有曾经受彼驱使者，既经为一日君臣，今若重见其被擒获之势，必当有所不忍，我为此等，所以不为也。&rdquo;萧瑀谢曰：&ldquo;此事非臣思虑所及。&rdquo;</p>"}