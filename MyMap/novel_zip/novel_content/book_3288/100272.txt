{"id":"100272","title":"仁义第十三（凡四章）","content":"<p>　　贞观元年，太宗曰：&ldquo;朕看古来帝王以仁义为治者，国祚延长，任法御人者，虽救弊於一时，败亡亦促。既见前王成事，足是元龟，今欲专以仁义诚信为治，望革近代之浇薄也。&rdquo;黄门侍郎王珪对曰：&ldquo;天下彫丧日久，陛下承其馀弊，弘道移风，万代之福。但非贤不理，惟在得人。&rdquo;太宗曰：&ldquo;朕思贤之情，岂舍梦寐!&rdquo;给事中杜正伦进曰：&ldquo;世必有才，随时所用，岂待梦傅说，逢吕尚，然后为治乎?&rdquo;太宗深纳其言。</p><p>　　贞观二年，太宗谓侍臣曰：&ldquo;朕谓乱离之后，风俗难移，比观百姓渐知廉耻，官民奉法，盗贼日稀，故知人无常俗，但政有治乱耳。是以为国之道，必须抚之以仁义，示之以威信，因人之心，去其苛刻，不作异端，自然安静。公等宜共行斯事也!&rdquo;</p><p>　　贞观四年，房玄龄奏言：&ldquo;今阅武库甲仗，胜隋日远矣。&rdquo;</p><p>　　太宗曰：&ldquo;饬兵备寇虽是要事，然朕惟欲卿等存心理道，务尽忠贞，使百姓安乐，便是朕之甲仗。隋炀帝岂为甲仗不足，以至灭亡，正由仁义不修，而群下怨叛故也。宜识此心。&rdquo;</p><p>　　贞观十三年，太宗谓侍臣曰：&ldquo;林深则鸟栖，水广则鱼游，仁义积则物自归之。人皆知畏避灾害，不知行仁义则灾害不生。夫仁义之道，当思之在心，常令相继，若斯须懈怠，去之已远。犹如饮食资身，恒令腹饱，乃可存其性命。&rdquo;王珪顿首曰：&ldquo;陛下能知此言，天下幸甚!&rdquo;</p>"}