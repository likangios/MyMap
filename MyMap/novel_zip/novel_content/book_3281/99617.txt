{"id":"99617","title":"第三十七回 司马徽再荐名士　刘玄德三顾草庐","content":"<p>　　却说徐庶趱程赴许昌。曹操知徐庶已到，遂命荀彧、程昱等一班谋士往迎之。庶入相府拜见曹操。操曰：&ldquo;公乃高明之士，何故屈身而事刘备乎?&rdquo;庶曰：&ldquo;某幼逃难，流落江湖，偶至新野，遂与玄德交厚，老母在此，幸蒙慈念，不胜愧感。&rdquo;操曰：&ldquo;公今至此，正可晨昏侍奉令堂，吾亦得听清诲矣。&rdquo;庶拜谢而出。急往见其母，泣拜于堂下。母大惊曰：&ldquo;汝何故至此?&rdquo;庶曰：&ldquo;近于新野事刘豫州;因得母书，故星夜至此。&rdquo;徐母勃然大怒，拍案骂曰：&ldquo;辱子飘荡江湖数年，吾以为汝学业有进，何其反不如初也!汝既读书，须知忠孝不能两全。岂不识曹操欺君罔上之贼?刘玄德仁义布于四海，况又汉室之胄，汝既事之，得其主矣，今凭一纸伪书，更不详察，遂弃明投暗，自取恶名，真愚夫也!吾有何面目与汝相见!汝玷辱祖宗，空生于天地间耳!&rdquo;骂得徐庶拜伏于地，不敢仰视，母自转入屏风后去了。少顷，家人出报曰：&ldquo;老夫人自缢于梁间。&rdquo;徐庶慌入救时，母气已绝。后人有《徐母赞》曰：&ldquo;贤哉徐母，流芳千古：守节无亏，于家有补;教子多方，处身自苦;气若丘山，义出肺腑;赞美豫州，毁触魏武;不畏鼎镬，不惧刀斧;唯恐后嗣，玷辱先祖。伏剑同流，断机堪伍;生得其名，死得其所：贤哉徐母，流芳千古!&rdquo;徐虑见母已死，哭绝于地，良久方苏。曹操使人赍礼吊问，又亲往祭奠。徐庶葬母柩于许昌之南原，居丧守墓。凡曹操所赐，庶俱不受。</p><p>　　时操欲商议南征。荀彧谏曰：&ldquo;天寒未可用兵;姑待春暖，方可长驱大进。&rdquo;操从之，乃引漳河之水作一池，名玄武池，于内教练水军，准备南征。</p><p>　　却说玄德正安排礼物，欲往隆中谒诸葛亮，忽人报：&ldquo;门外有一先生，峨冠博带，道貌非常，特来相探。&rdquo;玄德曰：&ldquo;此莫非即孔明否?&rdquo;遂整衣出迎。视之，乃司马徽也。玄德大喜，请入后堂高坐，拜问曰：&ldquo;备自别仙颜，因军务倥偬，有失拜访。今得光降，大慰仰慕之私。&rdquo;徽曰：&ldquo;闻徐元直在此，特来一会。&rdquo;玄德曰：&ldquo;近因曹操囚其母，似母遣人驰书，唤回许昌去矣。&rdquo;徽曰：&ldquo;此中曹操之计矣!吾素闻徐母最贤，虽为操所囚，必不肯驰书召其子;此书必诈也。元直不去，其母尚存;今若去，母必死矣!&rdquo;玄德惊问其故，徽曰：&ldquo;徐母高义，必羞见其子也。&rdquo;玄德曰：&ldquo;元直临行，荐南阳诸葛亮，其人若何?&rdquo;徽笑曰：&ldquo;元直欲去，自去便了，何又惹他出来呕心血也?&rdquo;玄德曰：&ldquo;先生何出此言?&rdquo;徽曰：&ldquo;孔明与博陵崔州平、颍川石广元、汝南孟公威与徐元直四人为密友。此四人务于精纯，惟孔明独观其大略。尝抱膝长吟，而指四人曰：&ldquo;公等仕进可至刺史、郡守。众问孔明之志若何，孔明但笑而不答。每常自比管仲、乐毅，其才不可量也。&rdquo;玄德曰：&ldquo;何颍川之多贤乎!&rdquo;徽曰：&ldquo;昔有殷馗善观天文，尝谓群星聚于颍分，其地必多贤士。&rdquo;时云长在侧曰：&ldquo;某闻管仲、乐毅乃春秋、战国名人，功盖寰宇;孔明自比此二人，毋乃太过?&rdquo;徽笑曰：&ldquo;以吾观之，不当比此二人;我欲另以二人出之。&rdquo;云长问：&ldquo;那二人?&rdquo;徽曰：&ldquo;可比兴周八百年之姜子牙、旺汉四百年之张子房也。&rdquo;众皆愕然。徽下阶相辞欲行，玄德留之不住。徽出门仰天大笑曰：&ldquo;卧龙虽得其主，不得其时，惜哉!&rdquo;言罢，飘然而去。玄德叹曰：&ldquo;真隐居贤士也!&rdquo;</p><p>　　次日，玄德同关、张并从人等来隆中。遥望山畔数人，荷锄耕于田间，而作歌曰：&ldquo;苍天如圆盖，陆地似棋局;世人黑白分，往来争荣辱：荣者自安安，辱者定碌碌。南阳有隐居，高眠卧不足!&rdquo;玄德闻歌，勒马唤农夫问曰：&ldquo;此歌何人所作?&rdquo;答曰：&ldquo;乃卧龙先生所作也。&rdquo;玄德曰：&ldquo;卧龙先生住何处?&rdquo;农夫曰：&ldquo;自此山之南，一带高冈，乃卧龙冈也。冈前疏林内茅庐中，即诸葛先生高卧之地。&rdquo;玄德谢之，策马前行。不数里，遥望卧龙冈，果然清景异常。后人有古风一篇，单道卧龙居处。诗曰：&ldquo;襄阳城西二十里，一带高冈枕流水：高冈屈曲压云根，流水潺潺飞石髓;势若困龙石上蟠，形如单凤松阴里;柴门半掩闭茅庐，中有高人卧不起。修竹交加列翠屏，四时篱落野花馨;床头堆积皆黄卷，座上往来无白丁;叩户苍猿时献果，守门老鹤夜听经;囊里名琴藏古锦，壁间宝剑挂七星。庐中先生独幽雅，闲来亲自勤耕稼：专待春雷惊梦回，一声长啸安天下。&rdquo;玄德来到庄前，下马亲叩柴门，一童出问。玄德曰：&ldquo;汉左将军宜城亭侯领豫州牧皇叔刘备，特来拜见先生。&rdquo;童子曰：&ldquo;我记不得许多名字。&rdquo;玄德曰：&ldquo;你只说刘备来访。&rdquo;童子曰：&ldquo;先生今早少出。&rdquo;玄德曰：&ldquo;何处去了?&rdquo;童子曰：&ldquo;踪迹不定，不知何处去了。&rdquo;玄德曰：&ldquo;几时归?&rdquo;童子曰：&ldquo;归期亦不定，或三五日，或十数日。&rdquo;玄德惆怅不已。张飞曰：&rdquo;既不见，自归去罢了。&rdquo;玄德曰：&ldquo;且待片时。&rdquo;云长曰：&ldquo;不如且归，再使人来探听。&rdquo;玄德从其言，嘱付童子：&ldquo;如先生回，可言刘备拜访。&rdquo;遂上马，行数里，勒马回观隆中景物，果然山不高而秀雅，水不深而澄清;地不广而平坦，林不大而茂盛;猿鹤相亲，松篁交翠。观之不已，忽见一人，容貌轩昂，丰姿俊爽，头戴逍遥巾，身穿皂布袍，杖藜从山僻小路而来。玄德曰：&ldquo;此必卧龙先生也!&rdquo;急下马向前施礼，问曰：&ldquo;先生非卧龙否?&rdquo;其人曰：&ldquo;将军是谁?&rdquo;玄德曰：&ldquo;刘备也。&rdquo;其人曰：&ldquo;吾非孔明，乃孔明之友博陵崔州平也。&rdquo;玄德曰：&ldquo;久闻大名，幸得相遇。乞即席地权坐，请教一言。&rdquo;二人对坐于林间石上，关、张侍立于侧。州平曰：&ldquo;将军何故欲见孔明?&rdquo;玄德曰：&ldquo;方今天下大乱，四方云扰，欲见孔明，求安邦定国之策耳。&rdquo;州平笑曰：&ldquo;公以定乱为主，虽是仁心，但自古以来，治乱无常。自高祖斩蛇起义，诛无道秦，是由乱而入治也;至哀、平之世二百年，太平日久，王莽篡逆，又由治而入乱;光武中兴，重整基业，复由乱而入治;至今二百年，民安已久，故干戈又复四起：此正由治入乱之时，未可猝定也。将军欲使孔明斡旋天地，补缀乾坤，恐不易为，徒费心力耳。岂不闻顺天者逸，逆天者劳;数之所在，理不得而夺之;命之所在，人不得而强之乎?&rdquo;玄德曰：&ldquo;先生所言，诚为高见。但备身为汉胄，合当匡扶汉室，何敢委之数与命?&rdquo;州平曰：&ldquo;山野之夫，不足与论天下事，适承明问，故妄言之。&rdquo;玄德曰：&ldquo;蒙先生见教。但不知孔明往何处去了?&rdquo;州平曰：&ldquo;吾亦欲访之，正不知其何往。&rdquo;玄德曰：&ldquo;请先生同至敝县，若何?&rdquo;州平曰：&ldquo;愚性颇乐闲散，无意功名久矣;容他日再见。&rdquo;言讫，长揖而去。玄德与关、张上马而行。张飞曰：&ldquo;孔明又访不着，却遇此腐儒，闲谈许久!&rdquo;玄德曰：&ldquo;此亦隐者之言也。&rdquo;</p><p>　　三人回至新野，过了数日，玄德使人探听孔明。回报曰：&ldquo;卧龙先生已回矣。&rdquo;玄德便教备马。张飞曰：&ldquo;量一村夫，何必哥哥自去，可使人唤来便了。&rdquo;玄德叱曰：&ldquo;汝岂不闻孟子云：欲见贤而不以其道，犹欲其入而闭之门也。孔明当世大贤，岂可召乎!&rdquo;遂上马再往访孔明。关、张亦乘马相随。时值隆冬，天气严寒，彤云密布。行无数里，忽然朔风凛凛，瑞雪霏霏：山如玉簇，林似银妆。张飞曰：&ldquo;天寒地冻，尚不用兵，岂宜远见无益之人乎!不如回新野以避风雪。&rdquo;玄德曰：&ldquo;吾正欲使孔明知我殷勤之意。如弟辈怕冷，可先回去。&rdquo;飞曰：&ldquo;死且不怕，岂怕冷乎!但恐哥哥空劳神思。&rdquo;玄德曰：&ldquo;勿多言，只相随同去。&rdquo;将近茅庐，忽闻路傍酒店中有人作歌。玄德立马听之。其歌曰：&ldquo;壮士功名尚未成，呜呼久不遇阳春!君不见东海者叟辞荆榛，后车遂与文王亲;八百诸侯不期会，白鱼入舟涉孟津;牧野一战血流杵，鹰扬伟烈冠武臣。又不见高阳酒徒起草中，长楫芒砀隆准公;高谈王霸惊人耳，辍洗延坐钦英风;东下齐城七十二，天下无人能继踪。二人功迹尚如此，至今谁肯论英雄?&rdquo;歇罢，又有一人击桌而歌。其歌曰：&ldquo;吾皇提剑清寰海，创业垂基四百载;桓灵季业火德衰，奸臣贼子调鼎鼐。青蛇飞下御座傍，又见妖虹降玉堂;群盗四方如蚁聚，奸雄百辈皆鹰扬，吾侪长啸空拍手，闷来村店饮村酒;独善其身尽日安，何须千古名不朽!&rdquo;</p><p>　　二人歌罢，抚掌大笑。玄德曰：&ldquo;卧龙其在此间乎!&rdquo;遂下马入店。见二人凭桌对饮：上首者白面长须，下首者清奇古貌。玄德揖而问曰：&ldquo;二公谁是卧龙先生?&rdquo;长须者曰：&ldquo;公何人?欲寻卧龙何干?&rdquo;玄德曰：&ldquo;某乃刘备也。欲访先生，求济世安民之术。&rdquo;长须者曰：&ldquo;我等非卧龙，皆卧龙之友也：吾乃颍川石广元，此位是汝南孟公威。&rdquo;玄德喜曰：&ldquo;备久闻二公大名，幸得邂逅。今有随行马匹在此，敢请二公同往卧龙庄上一谈。&rdquo;广元曰：&ldquo;吾等皆山野慵懒之徒，不省治国安民之事，不劳下问。明公请自上马，寻访卧龙。&rdquo;</p><p>　　玄德乃辞二人，上马投卧龙冈来。到庄前下马，扣门问童子曰：&ldquo;先生今日在庄否?&rdquo;童子曰：&ldquo;现在堂上读书。&rdquo;玄德大喜，遂跟童子而入。至中门，只见门上大书一联云：&ldquo;淡泊以明志。宁静而致远。&rdquo;玄德正看间，忽闻吟咏之声，乃立于门侧窥之，见草堂之上，一少年拥炉抱膝，歌曰：&ldquo;凤翱翔于千仞兮，非梧不栖;士伏处于一方兮，非主不依。乐躬耕于陇亩兮，吾爱吾庐;聊寄傲于琴书兮，以待天时。&rdquo;</p><p>　　玄德待其歌罢，上草堂施礼曰：&ldquo;备久慕先生，无缘拜会。昨因徐元直称荐，敬至仙庄，不遇空回。今特冒风雪而来。得瞻道貌，实为万幸，&rdquo;那少年慌忙答礼曰：&ldquo;将军莫非刘豫州，欲见家兄否?&rdquo;玄德惊讶曰：&ldquo;先生又非卧龙耶?&rdquo;少年曰：&ldquo;某乃卧龙之弟诸葛均也。愚兄弟三人：长兄诸葛瑾，现在江东孙仲谋处为幕宾;孔明乃二家兄。&rdquo;玄德曰：&ldquo;卧龙今在家否?&rdquo;均曰：&ldquo;昨为崔州平相约，出外闲游去矣。&rdquo;玄德曰：&ldquo;何处闲游?&rdquo;均曰：&ldquo;或驾小舟游于江湖之中，或访僧道于山岭之上，或寻朋友于村落之间，或乐琴棋于洞府之内：往来莫测，不知去所。&rdquo;玄德曰：&ldquo;刘备直如此缘分浅薄，两番不遇大贤!&rdquo;均曰：&ldquo;少坐献茶。&rdquo;张飞曰：&ldquo;那先生既不在，请哥哥上马。&rdquo;玄德曰：&ldquo;我既到此间，如何无一语而回?&rdquo;因问诸葛均曰：&ldquo;闻令兄卧龙先生熟谙韬略，日看兵书，可得闻乎?&rdquo;均曰：&ldquo;不知。&rdquo;张飞曰：&ldquo;问他则甚!风雪甚紧，不如早归。&rdquo;玄德叱止之。均曰：&ldquo;家兄不在，不敢久留车骑;容日却来回礼。&rdquo;玄德曰：&ldquo;岂敢望先生枉驾。数日之后，备当再至。愿借纸笔作一书，留达令兄，以表刘备殷勤之意。&rdquo;均遂进文房四宝。玄德呵开冻笔，拂展云笺，写书曰：&ldquo;备久慕高名，两次晋谒，不遇空回，惆怅何似!窃念备汉朝苗裔，滥叨名爵，伏睹朝廷陵替，纲纪崩摧，群雄乱国，恶党欺君，备心胆俱裂。虽有匡济之诚，实乏经纶之策。仰望先生仁慈忠义，慨然展吕望之大才，施子房之鸿略，天下幸甚!社稷幸甚!先此布达，再容斋戒薰沐，特拜尊颜，面倾鄙悃。统希鉴原。&rdquo;玄德写罢，递与诸葛均收了，拜辞出门。均送出，玄德再三殷勤致意而别。方上马欲行，忽见童子招手篱外，叫曰：&ldquo;老先生来也。&rdquo;玄德视之，见小桥之西，一人暖帽遮头，狐裘蔽体，骑着一驴，后随一青衣小童，携一葫芦酒，踏雪而来;转过小桥，口吟诗一首。诗曰：&ldquo;一夜北风寒，万里彤云厚。长空雪乱飘，改尽江山旧。仰面观火虚，疑是玉龙斗。纷纷鳞甲飞，顷刻遍宇宙。骑驴过小桥，独叹梅花瘦!&rdquo;玄德闻歌曰：&ldquo;此真卧龙矣!&rdquo;滚鞍下马，向前施礼曰：&ldquo;先生冒寒不易!刘备等候久矣!&rdquo;那人慌忙下驴答礼。</p><p>　　诸葛均在后曰：&ldquo;此非卧龙家兄，乃家兄岳父黄承彦也。&rdquo;玄德曰：&ldquo;适间所吟之句，极其高妙。&rdquo;承彦曰：&ldquo;老夫在小婿家观《梁父吟》，记得这一篇;适过小桥，偶见篱落间梅花，故感而诵之。不期为尊客所闻。&rdquo;玄德曰：&ldquo;曾见令婿否?&rdquo;承彦曰：&ldquo;便是老夫也来看他。&rdquo;玄德闻言，辞别承彦，上马而归。正值风雪又大，回望卧龙冈，悒怏不已。后人有诗单道玄德风雪访孔明。诗曰：&ldquo;一天风雪访贤良，不遇空回意感伤。冻合溪桥山石滑，寒侵鞍马路途长。当头片片梨花落，扑面纷纷柳絮狂。回首停鞭遥望处，烂银堆满卧龙冈。&rdquo;</p><p>　　玄德回新野之后，光阴荏苒，又早新春。乃令卜者揲蓍，选择吉期，斋戒三日，薰沐更衣，再往卧龙冈谒孔明。关、张闻之不悦，遂一齐入谏玄德。正是：高贤未服英雄志，屈节偏生杰士疑。未知其言若何，下文便晓。</p>"}