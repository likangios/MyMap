{"id":"117755","title":"练字第三十九","content":"<p>　　夫文爻象列而结绳移，鸟迹明而书契作，斯乃言语之体貌，而文章之宅宇也。苍颉造之，鬼哭粟飞;黄帝用之，官治民察。先王声教，书必同文，輶轩之使，纪言殊俗，所以一字体，总异音。《周礼》保氏，掌教六书。秦灭旧章，以吏为师。及李斯删籀而秦篆兴，程邈造隶而古文废。</p><p>　　汉初草律，明著厥法。太史学童，教试八体。又吏民上书，字谬辄劾。是以马字缺画，而石建惧死，虽云性慎，亦时重文也。至孝武之世，则相如撰篇。及宣平二帝，征集小学，张敞以正读传业，扬雄以奇字纂训，并贯练《雅》、《颂颉》，总阅音义。鸿笔之徒，莫不洞晓。且多赋京苑，假借形声，是以前汉小学，率多玮字，非独制异，乃共晓难也。暨乎后汉，小学转疏，复文隐训，臧否亦半。</p><p>　　及魏代缀藻，则字有常检，追观汉作，翻成阻奥。故陈思称∶&ldquo;扬马之作，趣幽旨深，读者非师传不能析其辞，非博学不能综其理。&rdquo;岂直才悬，抑亦字隐。自晋来用字，率从简易，时并习易，人谁取难?今一字诡异，则群句震惊，三人弗识，则将成字妖矣。后世所同晓者，虽难斯易，时所共废，虽易斯难，趣舍之间，不可不察。</p><p>　　夫《尔雅》者，孔徒之所纂，而《诗》、《书》之襟带也;《仓颉》者，李斯之所辑，而史籀之遗体也。《雅》以渊源诂训，《颉》以苑囿奇文，异体相资，如左右肩股，该旧而知新，亦可以属文。若夫义训古今，兴废殊用，字形单复，妍媸异体。心既托声于言，言亦寄形于字，讽诵则绩在宫商，临文则能归字形矣。</p><p>　　是以缀字属篇，必须拣择∶一避诡异，二省联边，三权重出，四调单复。诡异者，字体瑰怪者也。曹摅诗称∶&ldquo;岂不愿斯游，褊心恶凶呶。&rdquo;两字诡异，大疵美篇。况乃过此，其可观乎!联边者，半字同文者也。状貌山川，古今咸用，施于常文，则龃龉为瑕，如不获免，可至三接，三接之外，其字林乎!重出者，同字相犯者也。《诗》、《骚》适会，而近世忌同，若两字俱要，则宁在相犯。故善为文者，富于万篇，贫于一字，一字非少，相避为难也。单复者，字形肥瘠者也。瘠字累句，则纤疏而行劣;肥字积文，则黯黕而篇暗。善酌字者，参伍单复，磊落如珠矣。凡此四条，虽文不必有，而体例不无。若值而莫悟，则非精解。</p><p>　　至于经典隐暧，方册纷纶，简蠹帛裂，三写易字，或以音讹，或以文变。子思弟子，&ldquo;于穆不似&rdquo;，音讹之异也。晋之史记，&ldquo;三豕渡河&rdquo;，文变之谬也。《尚书大传》有&ldquo;别风淮雨&rdquo;，《帝王世纪》云&ldquo;列风淫雨&rdquo;。&ldquo;别&rdquo;、&ldquo;列&rdquo;、&ldquo;淮&rdquo;、&ldquo;淫&rdquo;，字似潜移。&ldquo;淫&rdquo;、&ldquo;列&rdquo;义当而不奇，&ldquo;淮&rdquo;、&ldquo;别&rdquo;理乖而新异。傅毅制诔，已用&ldquo;淮雨&rdquo;;元长作序，亦用&ldquo;别风&rdquo;，固知爱奇之心，古今一也。史之阙文，圣人所慎，若依义弃奇，则可与正文字矣。</p><p>　　赞曰∶篆隶相熔，苍雅品训。古今殊迹，妍媸异分。</p><p>　　字靡易流，文阻难运。声画昭精，墨采腾奋。</p>"}