{"id":"117762","title":"物色第四十六","content":"<p>　　春秋代序，阴阳惨舒，物色之动，心亦摇焉。盖阳气萌而玄驹步，阴律凝而丹鸟羞，微虫犹或入感，四时之动物深矣。若夫珪璋挺其惠心，英华秀其清气，物色相召，人谁获安?是以献岁发春，悦豫之情畅;滔滔孟夏，郁陶之心凝。天高气清，阴沉之志远;霰雪无垠，矜肃之虑深。岁有其物，物有其容;情以物迁，辞以情发。一叶且或迎意，虫声有足引心。况清风与明月同夜，白日与春林共朝哉!</p><p>　　是以诗人感物，联类不穷。流连万象之际，沉吟视听之区。写气图貌，既随物以宛转;属采附声，亦与心而徘徊。故&ldquo;灼灼&rdquo;状桃花之鲜，&ldquo;依依&rdquo;尽杨柳之貌，&ldquo;杲杲&rdquo;为出日之容，&ldquo;瀌々&rdquo;拟雨雪之状，&ldquo;喈喈&rdquo;逐黄鸟之声，&ldquo;喓々&rdquo;学草虫之韵。&ldquo;皎日&rdquo;、&ldquo;嘒星&rdquo;，一言穷理;&ldquo;参差&rdquo;、&ldquo;沃若&rdquo;，两字连形：并以少总多，情貌无遗矣。虽复思经千载，将何易夺?及《离骚》代兴，触类而长，物貌难尽，故重沓舒状，于是&ldquo;嵯峨&rdquo;之类聚，葳蕤之群积矣。及长卿之徒，诡势瑰声，模山范水，字必鱼贯，所谓诗人丽则而约言，辞人丽淫而繁句也。</p><p>　　至如《雅》咏棠华，&ldquo;或黄或白&rdquo;;《骚》述秋兰，&ldquo;绿叶&rdquo;、&ldquo;紫茎&rdquo;。凡攡表五色，贵在时见，若青黄屡出，则繁而不珍。</p><p>　　自近代以来，文贵形似，窥情风景之上，钻貌草木之中。吟咏所发，志惟深远，体物为妙，功在密附。故巧言切状，如印之印泥，不加雕削，而曲写毫芥。故能瞻言而见貌，即字而知时也。然物有恒姿，而思无定检，或率尔造极，或精思愈疏。且《诗》、《骚》所标，并据要害，故后进锐笔，怯于争锋。莫不因方以借巧，即势以会奇，善于适要，则虽旧弥新矣。是以四序纷回，而入兴贵闲;物色虽繁，而析辞尚简;使味飘飘而轻举，情晔晔而更新。古来辞人，异代接武，莫不参伍以相变，因革以为功，物色尽而情有馀者，晓会通也。若乃山林皋壤，实文思之奥府，略语则阙，详说则繁。然则屈平所以能洞监《风》、《骚》之情者，抑亦江山之助乎?</p><p>　　赞曰∶山沓水匝，树杂云合。目既往还，心亦吐纳。</p><p>　　春日迟迟，秋风飒飒，情往似赠，兴来如答。</p>"}