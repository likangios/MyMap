{"id":"100574","title":"卷九","content":"<p>　　邵临淄</p><p>　　临淄某翁之女，太学李生妻也。未嫁时有术士推其造，决其必受官刑。翁怒之，既而笑曰：&ldquo;妄言一至于此!无论世家女必不至公庭，岂一监生不能庇一妇乎?&rdquo;既嫁，悍甚，指骂夫婿以为常。李不堪其虐，忿鸣于官。邑宰邵公准其词，签役立勾。翁闻之，大骇，率子弟登堂，哀求寝息，弗许。李亦自悔，求罢。公怒曰：&ldquo;公门内岂作辍尽由尔耶?必拘审!&rdquo;既到，略诘一二言，便曰：&ldquo;真悍妇!&rdquo;杖责三十，臀肉尽脱。</p><p>　　异史氏曰：&ldquo;公岂有伤心于闺闼耶?何怒之暴也!然邑有贤宰，里无悍妇矣。志之，以补&lsquo;循吏传&rsquo;之所不及者。&rdquo;</p><p>　　于去恶</p><p>　　北平陶圣俞，名下士。顺治间，赴乡试，寓居郊郭。偶出户，见一人负笈(亻匡)儴，似卜居未就者。略诘之，遂释负于道，相与倾语，言论有名士风。陶大说之，请与同居。客喜，携囊入，遂同栖止。客自言：&ldquo;顺天人，姓于，字去恶。&rdquo;以陶差长，兄之。</p><p>　　于性不喜游瞩，常独坐一室，而案头无书卷。陶不与谈，则默卧而已。陶疑之，搜其囊箧，则笔研之外，更无长物。怪而问之，笑曰：&ldquo;吾辈读书，岂临渴始掘井耶?&rdquo;一日，就陶借书去，闭户抄甚疾，终日五十余纸，亦不见其折迭成卷。窃窥之，则每一稿脱，则烧灰吞之。愈益怪焉，诘其故，曰：&ldquo;我以此代读耳。&rdquo;便诵所抄书，倾刻数篇，一字无讹。陶悦，欲传其术，于以为不可。陶疑其吝，词涉诮让，于曰：&ldquo;兄诚不谅我之深矣。欲不言，则此心无以自剖;骤言之，又恐惊为异怪。奈何?&rdquo;陶固谓：&ldquo;不妨。&rdquo;于曰：&ldquo;我非人，实鬼耳。今冥中以科目授官，七月十四日奉诏考帘官，十五日士子入闱，月尽榜放矣。&rdquo;陶问：&ldquo;考帘官为何?&rdquo;曰：&ldquo;此上帝慎重之意，无论鸟吏鳖官，皆考之。能文者以内帘用，不通者不得与焉。盖阴之有诸神，犹阳之有守令也。得志诸公，目不睹坟、典，不过少年持敲门砖，猎取功名，门既开，则弃去，再司簿书十数年，即文学士，胸中尚有字耶!阳世所以陋劣幸进，而英雄失志者，惟少此一考耳。&rdquo;陶深然之，由是益加敬畏。一日，自外来，面有忧色，叹曰：&ldquo;仆生而贫贱，自谓死后可免;不谓迍邅先生，相从地下。&rdquo;陶请其故，曰：&ldquo;文昌奉命都罗国封王，帘官之考遂罢。数十年游神耗鬼，杂入衡文，吾辈宁有望耶?&rdquo;陶问：&ldquo;此辈皆谁何人?&rdquo;曰：&ldquo;即言之，君亦不识。略举一二人，大概可知：乐正师旷、司库和峤是也。仆自念命不可凭，文不可恃，不如休耳。&rdquo;言已怏怏，遂将治任。陶挽而慰之，乃止。</p><p>　　至中元之夕，谓陶曰：&ldquo;我将入闱。烦于昧爽时，持香炷于东野。三呼去恶，我便至。&rdquo;乃出门去。陶沽酒烹鲜以待之。东方既白，敬如所嘱。无何，于偕一少年来。问其姓字，于曰：&ldquo;此方子晋，是我良友，适于场中相邂逅。闻兄盛名，深欲拜识。&rdquo;同至寓，秉烛为礼。少年亭亭似玉，意度谦婉。陶甚爱之，便问：&ldquo;子晋佳作，当大快意。&rdquo;于曰：&ldquo;言之可笑!闱中七则，作过半矣，细审主司姓名，裹具径出。奇人也!&rdquo;陶扇炉进酒，因问：&ldquo;闱中何题?去恶魁解否?&rdquo;于曰：&ldquo;书艺、经论各一，夫人而能之。策问：&lsquo;自古邪僻固多，而世风至今日，奸情丑态，愈不可名，不惟十八狱所不得尽，抑非十八狱所能容。是果何术而可?或谓宜量加一二狱，然殊失上帝好生之心。其宜增与、否与，或别有道以清其源，尔多士其悉言勿隐。&rsquo;弟策虽不佳，颇为痛快。表：&lsquo;拟天魔殄灭，赐群臣龙马天衣有差。&rsquo;次则&lsquo;瑶台应制诗&rsquo;&lsquo;西池桃花赋&rsquo;。此三种，自谓场中无两矣!&rdquo;言已鼓掌。方笑曰：&ldquo;此时快心，放兄独步矣;数辰后，不痛哭始为男子也。&rdquo;天明，方欲辞去。陶留与同寓，方不可，但期暮至。三日，竟不复来，陶使于往寻之。于曰：&ldquo;无须。子晋拳拳，非无意者。&rdquo;日既西，方果来。出一卷授陶，曰：&ldquo;三日失约。敬录旧艺百余作，求一品题。&rdquo;陶捧读大喜，一句一赞，略尽一二首，遂藏诸笥。谈至更深，方遂留，与于共榻寝。自此为常。方无夕不至，陶亦无方不欢也。</p><p>　　一夕，仓皇而入，向陶曰：&ldquo;地榜已揭，于五兄落第矣!&rdquo;于方卧，闻言惊起，泫然流涕。二人极意慰藉，涕始止。然相对默默，殊不可堪。方曰：&ldquo;适闻大巡环张桓候将至，恐失志者之造言也;不然，文场尚有翻覆。&rdquo;于闻之，色喜。陶询其故，曰：&ldquo;桓侯翼德，三十年一巡阴曹，三十五年一巡阳世，两间之不平，待此老而一消也。&rdquo;乃起，拉方俱去。两夜始返，方喜谓陶曰：&ldquo;君不贺五兄耶?桓侯前夕至，裂碎地榜，榜上名字，止存三之一。遍阅遗卷，得五兄甚喜，荐作交南巡海使，旦晚舆马可到。&rdquo;陶大喜，置酒称贺。酒数行，于问陶曰：&ldquo;君家有闲舍否?&rdquo;问：&ldquo;将何为?&rdquo;曰：&ldquo;子晋孤无乡土，又不忍恝然于兄。弟意欲假馆相依。&rdquo;陶喜曰：&ldquo;如此，为幸多矣。即无多屋宇，同榻何碍。但有严君，须先关白。&rdquo;于曰：&ldquo;审知尊大人慈厚可依。兄场闱有日，子晋如不能待，先归何如?&rdquo;陶留伴逆旅，以待同归。</p><p>　　次日，方暮，有车马至门，接于莅任。于起，握手曰：&ldquo;从此别矣。一言欲告，又恐阻锐进之志。&rdquo;问：&ldquo;何言?&rdquo;曰：&ldquo;君命淹蹇，生非其时。此科之分十之一;后科桓候临世，公道初彰，十之三;三科始可望也。&rdquo;陶闻，欲中止。于曰：&ldquo;不然，此皆天数。即明知不可，而注定之艰若，亦要历尽耳。&rdquo;又顾方曰：&ldquo;勿淹滞，今朝年、月、日、时皆良，即以舆盖送君归。仆驰马自去。&rdquo;方忻然拜别。陶中心迷乱，不知所嘱，但挥涕送之。见舆马分途，顷刻都散。始悔子晋北旋，未致一字，而已无及矣。</p><p>　　三场毕，不甚满志，奔波而归。入门问子晋，家中并无知者。因为父述之，父喜曰：&ldquo;若然，则客至久矣。&rdquo;先是陶翁昼卧，梦舆盖止于其门，一美少年自车中出，登堂展拜。讶问所来，答：&ldquo;大哥许假一舍，以入闱不得偕来。我先至矣。&rdquo;言已，请入拜母。翁方谦却，适家媪入曰：&ldquo;夫人产公子矣。&rdquo;恍然而醒，大奇之。是日陶言，适与梦符，乃知儿即子晋后身也。父子各喜，名之小晋。儿初生，善夜啼，母苦之。陶曰：&ldquo;倘是子晋，我见之，啼当止。&rdquo;俗忌客忤，故不令陶见。母患啼不可耐，乃呼陶入。陶呜之曰：&ldquo;子晋勿尔!我来矣!&rdquo;儿啼正急，闻声辍止，停睇不瞬，如审顾状。陶摩顶而去。自是竟不复啼。数月后，陶不敢见之，一见，则折腰索抱，走去，则啼不可止。陶亦狎爱之。四岁离母，辄就兄眠;兄他出，则假寐以俟其归。兄于枕上教毛诗，诵声呢喃，夜尽四十余行。以子晋遗文授之，欣然乐读，过口成诵;试之他文，不能也。八九岁，眉目朗彻，宛然一子晋矣。</p><p>　　陶两入闱，皆不第。丁酉，文场事发，帘官多遭诛遣，贡举之途一肃，乃张巡环力也。陶下科中副车，寻贡。遂灰志前途，隐居教弟。尝语人曰：&ldquo;吾有此乐，翰苑不易也。&rdquo;</p><p>　　异史氏曰：&ldquo;余每至张夫子庙堂，瞻其须眉，凛禀有生气。又其生平喑哑如霹雳声，矛马所至，无不大快，出人意表。世以将军好武，遂置与绛，灌伍，宁知文昌事繁，须侯固多哉!呜呼!三十五年，来何暮也!&rdquo;王阮亭云：&ldquo;数科来关节公行，非啖名即垄断，脱有桓侯，亦无如何矣。悲哉!&rdquo;</p><p>　　狂生</p><p>　　刘学师言：济宁有狂生某，善饮;家无儋石，而得钱辄沽，殊不以穷厄为意。值新刺史莅任，善饮无对。闻生名，招与饮而悦之，时共谈宴。生恃其狎，凡有小讼求直者，辄受薄贿为之缓颊;刺史每可其请。生习为常，刺史心厌之。一日早衙，持刺登堂，刺史览之微笑，生厉声曰：&ldquo;公如所请可之;不如所请，否之，何笑也!闻之：士可杀而不可辱。他固不能相报，岂一笑不能报耶?&rdquo;言已，大笑，声震堂壁。刺史怒曰：&ldquo;何敢无礼!宁不闻灭门令尹耶!&rdquo;生掉臂竟下，大声曰：&ldquo;生员无门之可灭!&rdquo;刺史益怒，执之。访其家居，则并无田宅，惟携妻在城堞上住。刺史闻而释之，但逐不令居城垣。朋友怜其狂，为买数尺地，购斗室焉。入而居之，叹曰：&ldquo;今而后畏今尹矣!&rdquo;</p><p>　　异史氏曰：&ldquo;士君子奉法守礼，不敢劫人于市，南面者奈我何哉!然仇之犹得而加者，徒以有门在耳;夫至无门可灭，则怒者更无以加之矣。噫嘻!此所谓&lsquo;贫贱骄人&rsquo;者耶!独是君子虽贫，不轻干人，乃以口腹之累，喋喋公堂，品斯下矣。虽然，其狂不可及。&rdquo;</p><p>　　凤仙</p><p>　　刘赤水，平乐人，少颖秀，十五入郡庠。父母早亡，遂以游荡自废。家不中资，而性好修饰，衾榻皆精美。一夕，被人招饮，忘灭烛而去。酒数行，始忆之，急返。闻室中小语，伏窥之，见少年拥丽者眠榻上。宅临贵家废第，恒多怪异，心知其狐，亦不恐，入而叱曰：&ldquo;卧榻岂容鼾睡!&rdquo;二人遑遽，抱衣赤身遁去。遗紫绔裤一，带上系针囊。大悦，恐其窃去，藏衾中而抱之。俄一蓬头婢自门罅入，向刘索取。刘笑要偿。婢请遗以酒，不应;赠以金，又不应。婢笑而去。旋返曰：&ldquo;大姑言：如赐还，当以佳偶为报。&rdquo;刘问：&ldquo;伊谁?&rdquo;答曰：&ldquo;吾家皮姓，大姑小字八仙，共卧者胡郎也;二姑水仙，适富川丁官人;三姑凤仙，较两姑尤美，自无不当意者。&rdquo;刘恐失信，请坐待好音。婢去复返曰：&ldquo;大姑寄语官人：好事岂能猝合?适与之言，反遭诟厉;但缓时日以待之，吾非轻诺寡信者。&rdquo;刘付之。</p><p>　　过数日，渺无信息。薄暮，自外归，闭门甫坐，忽双扉自启，两人以被承女郎，手捉四角而入，曰：&ldquo;送新人至矣!&rdquo;笑置榻上而去。近视之，酣睡未醒，酒气犹芳，赪颜醉态，倾绝人寰。喜极，为之捉足解袜，抱体缓裳。而女已微醒，开目见刘，四肢不能自主，但恨曰：&ldquo;八仙淫婢卖我矣!&rdquo;刘狎抱之。女嫌肤冰，微笑曰：&ldquo;今夕何夕，见此凉人!&rdquo;刘曰：&ldquo;子兮子兮，如此凉人何!&rdquo;遂相欢爱。既而曰：&ldquo;婢子无耻，玷人床寝，而以妾换裤耶!必小报之!&rdquo;</p><p>　　从此无夕不至，绸缪甚殷。袖中出金钏一枚，曰：&ldquo;此八仙物也。&rdquo;又数日，怀绣履一双来，珠嵌金绣，工巧殊绝，且嘱刘暴扬之。刘出夸示亲宾，求观者皆以资酒为贽，由此奇货居之。女夜来，作别语。怪问之，答云：&ldquo;姊以履故恨妾，欲携家远去，隔绝我好。&rdquo;刘惧，愿还之。女云：&ldquo;不必，彼方以此挟妾，如还之，中其机矣。&rdquo;刘问：&ldquo;何不独留?&rdquo;曰：&ldquo;父母远去，一家十余口，俱托胡郎经纪，若不从去，恐长舌妇造黑白也。&rdquo;从此不复至。</p><p>　　逾二年，思念綦切。偶在途中，遇女郎骑款段马，老仆鞚之，摩肩过;反启障纱相窥，丰姿艳艳。顷，一少年后至，曰：&ldquo;女子何人?似颇佳丽。&rdquo;刘亟赞之。少年拱手笑曰：&ldquo;太过奖矣!此即山荆也。&rdquo;刘惶愧谢过。少年曰：&ldquo;何妨。但南阳三葛，君得其龙，区区者又何足道!&rdquo;刘疑其言。少年曰：&ldquo;君不认窃眠卧榻者耶?&rdquo;刘始悟为胡。叙僚婿之谊，嘲谑甚欢。少年曰：&ldquo;岳新归，将以省觐，可同行否?&rdquo;刘喜，从入萦山。</p><p>　　山上故有邑人避乱之宅，女下马入。少间，数人出望，曰：&ldquo;刘官人亦来矣。&rdquo;入门谒见翁妪。又一少年先在，靴袍炫美。翁曰：&ldquo;此富川丁婿。&rdquo;并揖就坐。少时，酒灸纷纶，谈笑颇洽。翁曰：&ldquo;今日三婿并临。可称佳集。又无他人，可唤儿辈来。作一团圞之会。&rdquo;俄，姊妹俱出，翁命设坐，各傍其婿。八仙见刘，惟掩口而笑;凤仙辄与嘲弄;水仙貌少亚，而沉重温克，满座倾谈，惟把酒含笑而已。于是履舄交错，兰麝熏人，饮酒乐甚。刘视床头乐具毕备，遂取玉笛，请为翁寿。翁喜，命善者各执一艺，因而合座争取，惟丁与凤仙不取。八仙曰：&ldquo;丁郎不谙可也，汝宁指屈不伸者?&rdquo;因以拍板掷凤仙怀中，便串繁响。翁悦曰：&ldquo;家人之乐极矣!儿辈俱能歌舞，何不各尽所长?&rdquo;八仙起，捉水仙曰：&ldquo;凤仙从来金玉其音，不敢相劳;我二人可歌&lsquo;洛妃&rsquo;一曲。&rdquo;二人歌舞方已，适婢以金盘进果，都不知其何名。翁曰：&ldquo;此自真腊携来，所谓&lsquo;田婆罗&rsquo;也。&rdquo;因掬数枚送丁前。凤仙不悦曰：&ldquo;婿岂以贫富为爱憎耶?&rdquo;翁微哂不言。八仙曰：&ldquo;阿爹以丁郎异县，故是客耳。若论长幼，岂独凤妹妹有拳大酸婿耶?&rdquo;凤仙终不快，解华妆，以鼓拍授婢，唱&lsquo;破窑&rsquo;一折，声泪俱下;既阕，拂袖径去，一座为之不欢。八仙曰：&ldquo;婢子乔性犹昔。&rdquo;乃追之，不知所往。</p><p>　　刘无颜，亦辞而归。至半途，见凤仙坐路旁，呼与并坐，曰：&ldquo;君一丈夫，不能为床头人吐气耶?黄金屋自在书中，愿好为之。&rdquo;举足云：&ldquo;出门匆遽，棘剌破复履矣，所赠物，在身边否?&rdquo;刘出之，女取而易之。刘乞其敝者，冁然曰：&ldquo;君亦大无赖矣!几见自己衾枕之物，亦要怀藏者?如相见爱，一物可以相赠。&rdquo;旋出一镜付之曰：&ldquo;欲见妾，当于书卷中觅之;不然，相见无期矣。&rdquo;言已，不见。</p><p>　　怊怅而归。视镜，则凤仙背立其中，如望去人于百步之外者。因念所嘱，谢客下帷。一日，见镜中人忽现正面，盈盈欲笑，益重爱之。无人时，辄以共对。月余锐志渐衰，游恒忘返。归见镜影，惨然若涕;隔日再视，则背立如初矣：始悟为己之废学也。乃闭户研读，昼夜不辍;月余，则影复向外。自此验之：每有事荒废，则其容戚;数日攻苦，则其容笑。于是朝夕悬之，如对师保。如此二年，一举而捷。喜曰：&ldquo;今可以对我凤仙矣!&rdquo;揽镜视之，见画黛弯长，瓠犀微露，喜容可掬，宛在目前。爱极，停睇不已。忽镜中人笑曰：&ldquo;&lsquo;影里情郎，画中爱宠&rsquo;，今之谓矣。&rdquo;惊喜四顾，则凤仙已在座右。握手问翁媪起居，曰：&ldquo;妾别后，不曾归家，伏处岩穴，聊与君分苦耳。&rdquo;刘赴宴郡中，女请与俱;共乘而往，人对面不相窥。既而将归，阴与刘谋，伪为娶于郡也者。女既归，始出见客，经理家政。人皆惊其美，而不知其狐也。</p><p>　　刘属富川令门人，往谒之。遇丁，殷殷邀至其家，款礼优渥，言：&ldquo;岳父母近又他徙。内人归宁，将复。当寄信往，并诣申贺。&rdquo;刘初疑丁亦狐，及细审邦族，始知富川大贾子也。初，丁自别业暮归，遇水仙独步，见其美，微睨之。女请附骥以行。丁喜，载至斋，与同寝处。棂隙可入，始知为狐。女言：&ldquo;郎勿见疑。妾以君诚笃，故愿托之。&rdquo;丁嬖之。竟不复娶。</p><p>　　刘归，假贵家广宅，备客燕寝，洒扫光洁，而苦无供帐;隔夜视之，则陈设焕然矣。过数日，果有三十余人，赍旗采酒礼而至，舆马缤纷，填溢阶巷。刘揖翁及丁、胡入客舍，风仙逆妪及两姨入内寝。八仙曰：&ldquo;婢子今贵，不怨冰人矣。钏履犹存否?&rdquo;女搜付之，曰：&ldquo;履则犹是也，而被千人看破矣。&rdquo;八仙以履击背，曰：&ldquo;挞汝寄于刘郎。&rdquo;乃投诸火，祝曰：&ldquo;新时如花开，旧时如花谢;珍重不曾着，姮娥来相借。&rdquo;水仙代祝曰：&ldquo;曾经笼玉笋，着出万人称;若使姮娥见，应怜太瘦生。&rdquo;凤仙拨火曰：&ldquo;夜夜上青天，一朝去所欢;留得纤纤影，遍与世人看。&rdquo;遂以灰捻拌中，堆作十余分，望见刘来，托以赠之。但见绣履满柈，悉如故款。八仙急出，推柈堕地;地上犹有一二只存者，又伏吹之，其迹始灭。次日，丁以道远，夫妇先归。八仙贪与妹戏，翁及胡屡督促之，亭午始出，与众俱去。</p><p>　　初来，仪从过盛，观者如市，有两寇窥见丽人，魂魄丧失，因谋劫诸途。侦其离村，尾之而去。相隔不盈一尺，马极奔不能及。至一处，两崖夹道，舆行稍缓;追及之，持刀吼咤，人众都奔。下马启帘，则老妪坐焉。方疑误掠其母;才他顾，而兵伤右臂，顷已被缚。凝视之，崖并非崖，乃平乐城门也;舆中则李进士母，自乡中归耳。一寇后至，亦被断马足而絷之。门丁执送太守，一讯而伏。时有大盗未获，诘之，即其人也。</p><p>　　明春，刘及第。凤仙以招祸，故悉辞内戚之贺。刘亦更不他娶。及为郎官，纳妾，生二子。</p><p>　　异史氏曰：&ldquo;嗟乎!冷暖之态，仙凡固无殊哉!&lsquo;少不努力，老大徒伤&rsquo;。惜无好胜佳人，作镜影悲笑耳。吾愿恒河沙数仙人，并遣娇女婚嫁人间，则贫穷海中，少苦众生矣。&rdquo;</p><p>　　佟客</p><p>　　董生，徐州人，好击剑，每慷慨自负。偶于途中遇一客，跨蹇同行。与之语，谈吐豪迈;诘其姓字，云：&ldquo;辽阳佟姓。&rdquo;问：&ldquo;何往?&rdquo;曰：&ldquo;余出门二十年，适自海外归耳。&rdquo;董曰：&ldquo;君遨游四海，阅人綦多，曾见异人否?佟曰：&ldquo;异人何等?&rdquo;董乃自述所好，恨不得异人之传。佟曰：&ldquo;异人何地无之，要必忠臣孝子，始得传其术也。&rdquo;董又毅然自许;即出佩剑，弹之而歌，又斩路侧小树，以矜其利。佟掀髯微笑，因便借观。董授之。展玩一过，曰：&ldquo;此甲铁所铸，为汗臭所蒸，最为下品。仆虽未闻剑术，然有一剑，颇可用。&rdquo;遂于衣底出短刃尺许，以削董剑，脆如瓜瓠，应手斜断，如马蹄。董骇极，亦请过手，再三拂拭而后返之。邀佟至家，坚留信宿。叩以剑法，谢不知。董按膝雄谈，惟敬听而已。</p><p>　　更既深，忽闻隔院纷拿。隔院为生父居，心惊疑。近壁凝听，但闻人作怒声曰：&ldquo;教汝子速出即刑，便赦汝!&rdquo;少顷，似加扌旁掠，呻吟不绝者，真其父也。生捉戈欲往，佟止之曰：&ldquo;此去恐无生理，宜审万全。&rdquo;生皇然请教，佟曰：&ldquo;盗坐名相索，必将甘心焉。君无他骨肉，宜嘱后事于妻子;我启户，为君警厮仆。&rdquo;生诺，入告其妻。妻牵衣泣。生壮念顿消，遂共登楼上，寻弓觅矢，以备盗攻。仓皇未已，闻佟在楼檐上笑曰：&ldquo;贼幸去矣。&rdquo;烛之，已杳。逡巡出，则见翁赴邻饮，笼烛方归;惟庭前多编菅遗灰焉。乃知佟异人也。</p><p>　　异史氏曰：&ldquo;忠孝，人之血性;古来臣子而不能死君父者，其初岂遂无提戈壮往时哉，要皆一转念误之耳。昔解缙与方孝儒相约以死，而卒食其言;安知矢约归后，不听床头人呜泣哉?&rdquo;</p><p>　　邑有快役某，每数日不归，妻遂与里中无赖通。一日归，值少年自房中出，大疑，苦诘妻。妻不服。既于床头得少年遗物，妻窘无词，惟长跪哀乞。某怒甚，掷以绳，逼令自缢。妻请妆服而死，许之。妻乃入室理妆;某自酌以待之，呵叱频催。俄妻炫服出，含涕拜曰：&ldquo;君果忍令奴死耶?&rdquo;某盛气咄之，妻返走入房，方将结带，某掷盏呼曰：&ldquo;咍，返矣!一顶绿头巾，或不能压人死耳。&rdquo;遂为夫妇如初。此亦大绅者类也，一笑。</p><p>　　爱奴</p><p>　　河间徐生，设教于恩。腊初归，途遇一叟，审视曰：&ldquo;徐先生撤帐矣。明岁授教何所?&rdquo;答曰：&ldquo;仍旧。&rdquo;叟曰：&ldquo;敬业姓施。有舍甥延求明师，适托某至东疃聘吕子廉，渠已受贽稷门。君如苟就，束仪请倍于恩。&rdquo;徐以成约为辞。叟曰：&ldquo;信行君子也。然去新岁尚远，敬以黄金一两为贽，暂留教之，明岁另议何如?&rdquo;徐可之。叟下骑呈礼函，且曰：&ldquo;敝里不遥矣。宅綦隘，饲畜为艰，请即遣仆马去，散步亦佳。&rdquo;徐从之，以行李寄叟马上。行三四里许，日既暮，始抵其宅，沤钉兽钚，宛然世家。呼甥出拜，十三四岁童子也。叟曰：&ldquo;妹夫蒋南川，旧为指挥使。止遗此儿，颇不钝，但娇惯耳。得先生一月善诱，当胜十年。&rdquo;未几，设筵，备极丰美，而行酒下食，皆以婢媪。一婢执壶侍立，年约十五六，风致韵绝，心窃动之。席既终。叟命安置床寝，始辞而去。</p><p>　　天未明。儿出就学。徐方起，即有婢来捧巾侍盥，即执壶人也。日给三餐，悉此婢，至夕，又来扫榻。徐问：&ldquo;何无僮仆?&rdquo;婢笑不言，布衾径去。次夕复至。入以游语，婢笑不拒，遂与狎。因告曰：&ldquo;吾家并无男子，外事则托施舅。妾名爱奴。夫人雅敬先生，恐诸婢不洁，故以妾来。今日但须缄密，恐发觉，两无颜也。&rdquo;一夜，共寝忘晓，为公子所遭，徐惭怍不自安。至夕，婢来曰：&ldquo;幸夫人重君，不然败矣!公子入告，夫人急掩其口，若恐君闻。但戒妾勿得久留斋馆而已。&rdquo;言已，遂去。徐甚德之。</p><p>　　然公子不善读，诃责之，则夫人辄为缓颊。初犹遣婢传言;渐亲出，隔户与先生语，往往零涕。顾每晚必问公子日课。徐颇不耐，作色曰：&ldquo;既从儿懒，又责儿工，此等师我不惯作!请辞。&rdquo;夫人遣婢谢过，徐乃止。自入馆以来，每欲一出登眺，辄锢闭之。</p><p>　　一日，醉中怏闷，呼婢问故。婢言：&ldquo;无他，恐废学耳。如必欲出，但请以夜。&rdquo;徐怒曰：&ldquo;受人数金，便当淹禁死耶!教我夜窜何之乎?久以素食为耻，贽固犹在囊耳。&rdquo;遂出金置几上，治装欲行。夫人出，脉脉不语，惟掩袂哽咽，使婢返金，启钥送之。徐觉门户逼侧;走数步，目光射入，则身自陷冢中出，四望荒凉，一古墓也。大骇。然心感其义，乃卖所赐金，封堆植树而去。</p><p>　　过岁，复经其处，展拜而行。遥见施叟，笑致温凉，邀之殷切。心知其鬼，而欲一问夫人起居，遂相将入村，沽酒共酌。不觉日暮，叟起偿酒价，便言：&ldquo;寒舍不远，舍妹亦适归宁，望移玉趾，为老夫祓除不祥。&rdquo;出村数武，又一里落，叩扉入，秉烛向客。俄，蒋夫人自内出，始审视之，盖四十许丽人也。拜谢曰：&ldquo;式微之族，门户零落，先生泽及枯骨，真无计可以偿之。&rdquo;言已，泣下。既而呼爱奴，向徐曰：&ldquo;此婢，妾所怜爱，今以相赠，聊慰客中寂寞。凡有所须，渠亦略能解意。&rdquo;徐唯唯。少间，兄妹俱去，婢留侍寝。鸡初鸣，叟即来促装送行;夫人亦出，嘱婢善事先生。又谓徐曰：&ldquo;从此尤宜谨秘，彼此遭逢诡异，恐好事者造言也。&rdquo;徐诺而别，与婢共骑。至馆，独处一室，与同栖止。或客至，婢不避，人亦不之见也。偶有所欲，意一萌，而婢已致之。又善巫，一(扌妥)挲而疴立愈。清明归，至墓所，婢辞而下。徐嘱代谢夫人。曰：&ldquo;诺。&rdquo;遂没。数日返，方拟展墓，见婢华妆坐树下，因与俱发。终岁往还，如此为常。欲携同归，执不可。岁杪，辞馆归，相订后期。婢送至前坐处，指石堆曰：&ldquo;此妾墓也。夫人未出阁时，便从服役，夭殂瘗此。如再过，以炷香相吊，当得复会。&rdquo;</p><p>　　别归，怀思颇苦，敬往祝之，殊无影响。乃市榇发冢，意将载骨归葬，以寄恋慕。穴开自入，见颜色如生。肤虽未朽，衣败若灭;头上玉饰金钏，都如新制。又视腰间，裹黄金数铤，卷怀之。始解袍覆尸，抱入材内，赁舆载归;停诸别第，饰以绣裳，独宿其旁，冀有灵应。忽爱奴自外入，笑曰：&ldquo;劫坟贼在此耶!&rdquo;徐惊喜慰问。婢曰：&ldquo;向从夫人往东昌，三日既归，则舍宇已空。频蒙相邀，所以不肯相从者，以少受夫人重恩，不忍离逖耳。今既劫我来，即速瘗葬便见厚德。&rdquo;徐问：&ldquo;有百年复生者，今芳体如故，何不效之?&rdquo;叹曰：&ldquo;此有定数。世传灵迹，半涉幻妄。要欲复起动履，亦复何难?但不能类生人，故不必也。&rdquo;乃启棺入，尸即自起，亭亭可爱。探其怀，则冷若冰雪。遂将入棺复卧，徐强止之，婢曰：&ldquo;妾过蒙夫人宠，主人自异域来，得黄金数万，妾窃取之，亦不甚追问。后濒危，又无戚属，遂藏以自殉。夫人痛妾夭谢，又以宝饰入殓。身所以不朽者，不过得金宝之余气耳。若在人世，岂能久乎?必欲如此，切勿强以饮食;若使灵气一散，则游魂亦消矣。&rdquo;徐乃构精舍，与共寝处。笑语一如常人;但不食不息，不见生人。年余，徐饮薄醉，执残沥强灌之，立刻倒地，口中血水流溢，终日而尸已变。哀悔无及，厚葬之。</p><p>　　异史氏曰：&ldquo;夫人教子，无异人世，而所以待师者何厚也!不亦贤乎!余谓艳尸不如雅鬼，乃以措大之俗莽，致灵物不享其长年，惜哉!&rdquo;</p><p>　　章丘朱生，素刚鲠，设帐于某贡土家。每谴弟子，内辄遣婢为乞免，不听。一日，亲诣窗外，与朱关说。朱怒，执界方，大骂而出。妇惧而奔;朱追之，自后横市臀股，锵然作皮肉声。令人笑绝!</p><p>　　长山某，每延师，必以一年束金，合终岁之虚盈，计每日得如干数;又以师离斋、归斋之日，详记为籍，岁终，则公同按日而乘除之。马生馆其家，初见操珠盘来，得故甚骇;既而暗生一术，反嗔为喜，听其复算不少校。翁大悦，坚订来岁之约。马辞以故。遂荐一生乖谬者自代。及就馆，动辄诟骂，翁无奈，悉含忍之。岁杪，携珠盘至，生勃然忿极，姑听其算。翁又以途中日尽归于两，生不受，拨珠归东。两争不决，操戈相向，两人破头烂额而赴公庭焉。</p><p>　　小梅</p><p>　　蒙阴王慕贞，世家子也。偶游江浙，见媪哭于途，诘之。言：&ldquo;先夫止遗一子，今犯死刑，谁有能出之者?&rdquo;王素慷慨，志其姓名，出橐中金为之斡旋，竟释其罪。</p><p>　　其人出，闻王之救己也，茫然不解其故;访诣旅邸，感泣谢问。王曰：&ldquo;无他，怜汝母老耳。&rdquo;其人大骇曰：&ldquo;母故已久，&rdquo;王亦异之。抵暮，媪来申谢，王咎其谬诬，媪曰：&ldquo;实相告：我东山老狐也。二十年前，曾与儿父有一夕之好，故不忍其鬼之馁也。&rdquo;王悚然起敬，再欲诘之，已杳。</p><p>　　先是，王妻贤而好佛，不茹荤酒，治洁室，悬观音像，以无子，日日焚祷其中。而神又最灵，辄示梦，教人趋避，以故家中事皆取决焉。后有疾，綦笃，移榻其中;又别设锦裀于内室而扃其户，若有所伺。王以为惑，而以其疾势昏瞀，不忍伤之。卧病二年，恶嚣，常屏人独寝。潜听之，似与人语，启门视之，又寂然。病中他无所虑，有女十四岁，惟日催治装遣嫁。既醮，呼王至榻前，执手曰：&ldquo;今诀矣!初病时，菩萨告我，命当速死;念不了者，幼女未嫁，因赐少药，俾延息以待。去岁，菩萨将回南海，留案前侍女小梅，为妾服役。今将死，薄命人又无所出。保儿，妾所怜爱，恐娶悍怒之妇，令其子母失所。小梅姿容秀美，又温淑，即以为继室可也。&rdquo;盖王有妾，生一子，名保儿。王以其言荒唐，曰：&ldquo;卿素敬者神，今出此言，不已亵乎?&rdquo;答云：&ldquo;小梅事我年余，相忘形骸，我已婉求之矣。&rdquo;问：&ldquo;小梅何处?&rdquo;曰：&ldquo;室中非耶?&rdquo;方欲再诘，闭目已逝。</p><p>　　王夜守灵帏，闻室中隐隐啜泣，大骇，疑为鬼。唤诸婢妾启钥视之，则二八丽者，糠在室。众以为神，共罗拜之，女敛涕扶掖。王凝注之，俯首而已。王曰：&ldquo;如果亡室之言非妄，请即上堂，受儿女朝谒;如其不可，仆亦不敢妄想，以取罪过。&rdquo;女靦然出，竟登北堂，王使婢为设坐南向，王先拜，女亦答拜;下而长幼卑贱，以次伏叩，女庄容坐受，惟妾至，则挽之。自夫人卧病，婢惰奴偷，家久替。众参已，肃肃列侍。女曰：&ldquo;我感夫人盛意，羁留人间，又以大事相委，汝辈宜各洗心，为主效力，从前愆尤，悉不计校。不然，莫谓室无人也!&rdquo;共视座上，真如悬观音图像，时被微风吹动。闻言悚惕，哄然并诺。女乃排拨丧务，一切井井，由是大小无敢懈者。女终日经纪内外，王将有作，亦禀白而行;然虽一夕数见，并不交一私语。</p><p>　　既殡，王欲申前约，不敢径告，嘱妾微示意。女曰：&ldquo;妾受夫人谆嘱，义不容辞;但匹配大礼，不得草草。年伯黄先生，位尊德重，求使主秦晋之盟，则惟命是听。&rdquo;时沂水黄太仆，致仕闲居，于王为父执，往来最善。王即亲诣，以实告。黄奇之，即与同来。女闻，即出展拜。黄一见，惊为天人，逊谢不敢当礼;既而助妆优厚，成礼乃去。女馈遗枕履，若奉舅姑，由此交益亲。</p><p>　　合卺后，王终以神故，亵中带肃，时研诘菩萨起居。女笑曰：&ldquo;君亦太愚，焉有正直之神，而下婚尘世者?&rdquo;王力审所自。女曰：&ldquo;不必研穷，既以为神，朝夕供养，自无殃咎。&rdquo;女御下常宽，非笑不语;然婢贱戏狎时，遥见之，则默默无声。女笑谕曰：&ldquo;岂尔辈尚以我为神耶?我何神哉!实为夫人姨妹，少相交好;姊病见思，阴使南村王姥招我来。第以日近姊夫，有男女之嫌，故托为神道，闭内室中，其实何神!&rdquo;众犹不信。而日侍边傍，见其举动，不少异于常人，浮言渐息。然即顽奴钝婢，王素挞楚所不能化者，女一言无不乐于奉命。皆云：&ldquo;并不自知。实非畏之;但睹其貌，则心自柔，故不忍拂其意耳。&rdquo;以此百废具举。数年中，田地连阡，仓禀万石矣。</p><p>　　又数年，妾产一女。女生一子&mdash;&mdash;子生，左臂有朱点，因字小红。弥月，女使王盛筵招黄。黄贺仪丰渥，但辞以耄，不能远涉;女遣两媪强邀之，黄始至。抱儿出，袒其左臂，以示命名之意。又再三问其吉凶。黄笑曰：&ldquo;此喜红也，可增一字，名喜红。&rdquo;女大悦，更出展叩。是日，鼓乐充庭，贵戚如市。</p><p>　　黄留三日始去。忽门外有舆马来，逆女归宁。向十余年，并无瓜葛，共议之，而女若不闻。理妆竟，抱子于怀，要王相送，王从之。至二三十里许，寂无行人，女停舆，呼王下骑，屏人与语，曰：&ldquo;王郎王郎，会短离长，谓可悲否?&rdquo;王惊问故，女曰：&ldquo;君谓妾何人也?&rdquo;答曰：&ldquo;不知。&rdquo;女曰：&ldquo;江南拯一死罪，有之乎?&rdquo;曰：&ldquo;有。&rdquo;曰：&ldquo;哭于路者吾母也，感义而思所报。乃因夫人好佛，附为神道，实将以妾报君也。今幸生此襁褓物，此愿已慰。妾视君晦运将来，此儿在家，恐不能育，故借归宁，解儿危难。君记取家有死口时，当于晨鸡初唱，诣西河柳堤上，见有挑葵花灯来者，遮道苦求，可免灾难。&rdquo;王曰：&ldquo;诺。&rdquo;因讯归期，女云：&ldquo;不可预定。要当牢记吾言，后会亦不远也。&rdquo;临别，执手怆然交涕。俄登舆，疾若风。王望之不见，始返。</p><p>　　经六七年，绝无音问。忽四乡瘟疫流行，死者甚众，一婢病三日死，王念曩嘱，颇以关心。是日与客饮，大醉而睡。既醒，闻鸡鸣，急起至堤头，见灯光闪烁，适已过去。急追之，止隔百步许，愈追愈远，渐不可见，懊恨而返。数日暴病，寻卒。</p><p>　　王族多无赖，共凭陵其孤寡，田禾树木，公然伐取，家日陵替。逾岁，保儿又殇，一家更无所主。族人益横，割裂田产，厩中牛马俱空;又欲瓜分第宅。以妾居故，遂将数人来，强夺鬻之。妾恋幼女，母子环泣，惨动邻里。方危难间，俄闻门外有肩舆入，共觇，则女引小郎自车中出。四顾人纷如市，问：&ldquo;此何人?&rdquo;妾哭诉其由。女颜色惨变，便唤从来仆投，关门下钥。众欲抗拒，而手足若痿。女令一一收缚，系诸廊柱，日与薄粥三瓯。即遗老仆奔告黄公，然后入室哀泣。泣已，谓妾曰：&ldquo;此天数也。已期前月来，适以母病耽延，遂至于今。不谓转盼间已成丘墟!&rdquo;问旧时婢媪，则皆被族人掠去，又益欷殹尽Ｔ饺眨酒臀排粒宰远莨椋嗉薏涣魈椤Ｋ曜迦耍苍攵悄秸晏遑罚嗖恢帽纾榷乒粒鲇；莆斩郏戕圩篑牵旒峭鹑唬蛱皇局谌耍灾て淙贰Ｄ讼干笫铮遣炯敲滓枰亓睢Ａ罹形蘩当玻黧姿氖到献;不数日，田地马牛，悉归故主。黄将归，女引儿泣拜曰：&ldquo;妾非世间人，叔父所知也。今以此子委叔父矣。&rdquo;黄曰：&ldquo;老夫一息尚在，无不为区处。&rdquo;黄去，女盘查就绪，托儿于妾，乃具馔为夫祭扫，半日不返。视之，则杯馔犹陈，而人杳矣。</p><p>　　异史氏曰：&ldquo;不绝人嗣者，人亦不绝其嗣，此人也而实天也。至座有良朋，车裘可共，迨宿莽既滋，妻子陵夷，则车中人望望然去之矣。死友而不忍忘，感恩而思所报，独何人哉!狐乎!倘尔多财，吾为尔宰。&rdquo;</p><p>　　于中丞</p><p>　　于中丞成龙，按部至高邮。适巨绅家将嫁女，装奁甚富，夜被穿窬席卷而去。刺史无术。公令诸门尽闭，止留一门放行人出入，吏目守之，严搜装载。又出示谕阖城户口，各归第宅，候次日查点搜掘，务得赃物所在。乃阴嘱吏目：设有城门中出入至再者，捉之。过午得二人，一身之外，并无行装。公曰：&ldquo;此真盗也。&rdquo;二人诡辩不已。公令解衣搜之，见袍服内着女衣二袭，皆奁中物也。盖恐次日大搜，急于移置，而物多难携，故密着而屡出之也。</p><p>　　又公为宰时，至邻邑。早旦，经郭外，见二人以床舁病人，覆大被;枕上露发，发上簪凤钗一股，侧眠床上。有三四健男夹随之，时更番以手拥被，令压身底，似恐风入。少顷，息肩路侧，又使二人更相为荷。于公过，遣隶回问之，云是妹子垂危，将送归夫家。公行二三里，又遣隶回，视其所入何村。隶尾之，至一村舍，两男子迎之而入，还以白公。公谓其邑宰：&ldquo;城中得无有劫寇否?&rdquo;宰曰：&ldquo;无之。&rdquo;时功令严，上下讳盗，故即被盗贼劫杀，亦隐忍而不敢言。公就馆舍，嘱家人细访之，果有富室被强寇入室，炮烙而死。公唤其子来，诘其状，子固不承。公曰：&ldquo;我已代捕大盗在此，非有他也。&rdquo;子乃顿首哀泣，求为死者雪恨。公叩关往见邑宰，差健役四鼓出城，直至村舍，捕得八人，一鞫而伏。诘其病妇何人，盗供：&ldquo;是夜同在勾栏，故与妓女合谋，置金床上，今抱卧至窝处始瓜分耳。&rdquo;共服于公之神。或问所以能知之故，公曰：&ldquo;此甚易解，但人不关心耳。岂有少妇在床，面容入手衾底者?且易肩而行，其势甚重，交手护之，则知其中必有物矣。若病妇昏愦而至，必有妇人倚门而迎;止见男子，并不惊问一言，是以确知其为盗也。&rdquo;</p><p>　　绩女</p><p>　　绍兴有寡媪夜绩，忽一少女推扉入，笑曰：&ldquo;老姥无乃劳乎?&rdquo;视之，年十八九，仪容秀美，袍服炫丽。媪惊问：&ldquo;何来?&rdquo;女答曰：&ldquo;怜媪独居，故来相伴。&rdquo;媪疑为侯门亡人，苦相诘，女曰：&ldquo;媪勿惧，妾之孤，亦犹媪也。我爱媪洁，故相就，两免岑寂，固不佳耶?&rdquo;媪又疑为狐，默然犹豫。女竟升床代绩。曰：&ldquo;媪无忧，此等生活，妾优为之，定不以口腹相累。&rdquo;媪见其温婉可爱，遂安之。</p><p>　　夜深，谓媪曰：&ldquo;携来衾枕，尚在门外，出溲时，烦捉之。&rdquo;媪出，果得衣一裹。女解陈榻上，不知是何等锦绣，香滑无比，媪亦设布被，与女同榻。罗衿甫解，异香满室。既寝，媪私念遇此佳人，可惜身非男子。女子枕边笑曰：&ldquo;姥七旬，犹妄想耶?&rdquo;媪曰：&ldquo;无之。&rdquo;女曰：&ldquo;既不妄想，奈何欲作男子?&rdquo;媪愈知为狐，大惧。女又笑曰：&ldquo;愿作男子，何心而又惧我耶?&rdquo;媪益恐，股战摇床。女曰：&ldquo;嗟乎!胆如此大，还欲作男子!实相告：我真仙人，然非祸汝者。但须谨言，衣食自足。&rdquo;媪早起，拜于床下，女出臂挽之，臂腻如脂，热香喷溢;肌一着人，觉皮肤松快。媪心动，复涉遐想。女哂曰：&ldquo;婆子战栗才止，心又何处去矣!使作丈夫，当为情死。&rdquo;媪曰：&ldquo;使是丈夫，今夜那得不死!&rdquo;由是两心浃洽，日同操作。视所绩，匀细生光，织为布，晶莹如锦，价较常三倍。媪出，则扃其户，有访媪者，辄于他室应之。居半载，无知者。</p><p>　　后媪渐泄于所亲，里中姊妹行皆托媪以求见。女让曰：&ldquo;汝言不慎，我将不能久居矣。&rdquo;媪悔失言，深自责;而求见者日益众，至有以势迫媪者。媪涕泣自陈。女曰：&ldquo;若诸女伴，见亦无妨;恐有轻薄儿，将见狎侮。&rdquo;媪复哀恳，始许之。越日，老媪少女，香烟相属于道。女厌其烦，无贵贱，悉不交语，惟默然端坐，以听朝参而已。乡中少年闻其美，神魂倾动，媪悉绝之。</p><p>　　有费生者，邑之名士，倾其产，以重金啖媪，媪诺，为之请。女已知之，责曰：&ldquo;汝卖我耶?&rdquo;媪伏地自投。女曰：&ldquo;汝贪其赂，我感其痴，可以一见。然而缘分尽矣。&rdquo;媪又伏叩。女约以明日。生闻之，喜，具香烛而往，入门长揖。女帘内与语，问：&ldquo;君破产相见，将何以教妾也?&rdquo;生答曰：&ldquo;实不敢他有所干，只以王嫱、西子，徒得传闻，如不以冥顽见弃，俾得一阔眼界，下愿已足。若休咎自有定数，非所乐闻。&rdquo;忽见布幕之中，容光射露，翠黛朱樱，无不毕现，似无帘幌之隔者。生意炫神驰，不觉倾拜。拜已而起，则厚幕沉沉，闻声不见矣。悒怅间，窃恨未睹下体;俄见帘下绣履双翘，瘦不盈指。生又拜。帘中语曰：&ldquo;君归休!妾体惰矣!&rdquo;媪延生别室，烹茶为供。生题&ldquo;南乡子&rdquo;一调于壁云：&ldquo;隐约画帘前，三寸凌波玉笋尖;点地分明，莲瓣落纤纤，再着重台更可怜。花衬凤头弯，入握应知软似绵;但愿化为蝴蝶去裙边，一嗅余香死亦甘。&rdquo;题毕而去。</p><p>　　女览题不悦，谓媪曰：&ldquo;我言缘分已尽，今不妄矣。&rdquo;媪伏地请罪。女曰：&ldquo;罪不尽在汝。我偶堕情障，以色身示人，被淫词污亵，此皆自取，于汝何尤。若不速迁，恐陷身情窟，转劫难出矣。&rdquo;遂袱被出。媪追挽之，转瞬已失。</p><p>　　抽肠</p><p>　　莱阳民某昼卧，见一男子与妇人握手入。妇黄肿，腰粗欲仰，意象愁苦。男子促之言曰：&ldquo;来，来!&rdquo;某意其苟合者，因假睡以窥所为。既入，似不见榻上有人。又促曰：&ldquo;速之!&rdquo;妇便自坦胸怀，露其腹，腹大如鼓。男子出屠刀一把，用力刺入，从心下直剖至脐，蚩蚩有声。某大俱，不敢喘息。而妇人攒眉忍受，未尝少呻。男子口衔刀，入手于腹，捉肠挂肘际;且挂且抽，顷刻满臂。乃以刀断之，举置几上，还复抽之。几既满，悬椅上;椅又满，乃肘数十盘，如渔人举网状，望某首边一掷。觉一阵热腥，面目喉膈覆压无缝。某不能复忍，以手推肠，大号起奔。肠堕榻前，两足被絷，冥然而倒。家人趋视，但见身绕猪脏;既入审顾，则初无所有。众各自谓目眩，未尝骇异。及某述所见，始共奇之。而室中并无痕迹，惟数日血腥不散。</p><p>　　张鸿渐</p><p>　　张鸿渐，永平人。年十八，为郡名士。时卢龙令赵某贪暴，人民共苦之。有范生被杖毙，同学忿其冤，将鸣部院，求张为刀笔之词，约其共事。张许之。妻方氏，美而贤，闻其谋，谏曰：&ldquo;大凡秀才作事，可以共胜，而不可以共败：胜则人人贪天功，一败则纷然瓦解，不能成聚。今势力世界，曲直难以理定;君又孤，脱有翻覆，急难者谁也!&rdquo;张服其言，悔之，乃宛谢诸生，但为创词而去。</p><p>　　质审一过，无所可否。赵以巨金纳大僚，诸生坐结党被收，又追捉刀人。张惧，亡去，至凤翔界，资斧断绝。日既暮，踟躇旷野，无所归宿。欻睹小村，趋之。老妪方出阖扉，见生，问所欲为。张以实告，妪曰：&ldquo;饮食床榻，此都细事;但家无男子，不便留客。&rdquo;张曰：&ldquo;仆亦不敢过望，但容寄宿门内，得避虎狼足矣。&rdquo;妪乃令入，闭门，授以草荐，嘱曰：&ldquo;我怜客无归，私容止宿，未明宜早去，恐吾家小娘子闻知，将便怪罪。&rdquo;</p><p>　　妪去，张倚壁假寐。忽有笼灯晃耀，见妪导一女郎出。张急避暗处，微窥之，二十许丽人也。及门，见草荐，诘妪。妪实告之，女怒曰：&ldquo;一门细弱，何得容纳罪人!&rdquo;即问：&ldquo;其人焉往?&rdquo;张惧，出伏阶下。女审诘邦族，色稍霁，曰：&ldquo;幸是风雅士，不妨相留。然老奴竟不关白，此等草草，岂所以待君子。&rdquo;命妪引客入舍。俄顷，罗酒浆，品物精洁;既而设锦裀于榻。张甚德之。因私询其姓氏。妪曰：&ldquo;吾家施氏，太翁夫人俱谢世，止遗三女。适所见，长姑舜华也。&rdquo;妪去。张视几上有&ldquo;南华经注&rdquo;，因取就枕上伏榻翻阅，忽舜华推扉入。张释卷，搜觅冠履。女即榻捺坐曰：&ldquo;无须，无须!&rdquo;因近榻坐，腆然曰：&ldquo;妾以君风流才士，欲以门户相托，遂犯瓜李之嫌。得不相遐弃否?&rdquo;张皇然不知所对，但云：&ldquo;不相诳，小生家中，固有妻耳。&rdquo;女笑曰：&ldquo;此亦见君诚笃，顾亦不妨。既不嫌憎，明日当烦媒妁。&rdquo;言已，欲去。张探身挽之，女亦遂留。未曙即起，以金赠张曰：&ldquo;君持作临眺之资;向暮，宜晚来。恐旁人所窥。&rdquo;张如其言，早出晏归，半年以为常。</p><p>　　一日，归颇早，至其处，村舍全无，不胜惊怪。方徘徊间，闻妪云：&ldquo;来何早也!&rdquo;一转盼间，则院落如故，身固已在室中矣，益异之。舜华自内出，笑曰：&ldquo;君疑妾耶?实对君言：妾，狐仙也，与君固有夙缘。如必见怪，请即别。&rdquo;张恋其美，亦安之。夜谓女曰：&ldquo;卿既仙人，当千里一息耳。小生离家三年，念妻孥不去心，能携我一归乎?&rdquo;女似不悦，曰：&ldquo;琴瑟之情，妾自分于君为笃;君守此念彼，是相对绸缪者，皆妄也!&rdquo;张谢曰：&ldquo;卿何出此言。谚云：&lsquo;一日夫妻，百日恩义。&rsquo;后日归念卿时，亦犹今日之念彼也。设得新忘故，卿何取焉?&rdquo;女乃笑曰：&ldquo;妾有褊心，于妾，愿君之不忘，于人，愿君之忘之也。然欲暂归，此复何难：君家咫尺耳。&rdquo;遂把袂出门，见道路昏暗，张逡巡不前。女曳之走，无几时，曰：&ldquo;至矣。君归，妾且去。&rdquo;张停足细认，果见家门。逾垝垣入，见室中灯火犹荧，近以两指弹扉，内问为谁，张具道所来。内秉烛启关，真方氏也。两相惊喜。握手入帷。见儿卧床上，慨然曰：&ldquo;我去时儿才及膝，今身长如许矣!&rdquo;夫妇依倚，恍如梦寐。张历述所遭。问及讼狱，始知诸生有瘐死者，有远徙者，益服妻之远见。方纵体入怀，曰：&ldquo;君有佳偶，想不复念孤衾中有零涕人矣!&rdquo;张曰：&ldquo;不念，胡以来也?我与彼虽云情好，终非同类;独其恩义难忘耳。&rdquo;方曰：&ldquo;君以我何人也?&rdquo;张审视，竟非方氏，乃舜华也。以手探儿，一竹夫人耳。大惭无语。女曰：&ldquo;君心可知矣!分当自此绝矣，犹幸未忘恩义，差足自赎。&rdquo;</p><p>　　过二三日，忽曰：&ldquo;妾思痴情恋人，终无意味。君日怨我不相送，今适欲至都，便道可同去。&rdquo;乃向床头取竹夫人共跨之，令闭两眸，觉离地不远，风声飕飕。移时，寻落，女曰：&ldquo;从此别矣。&rdquo;方将订嘱，女去已渺。怅立少时，闻村犬鸣吠，苍茫中见树木屋庐，皆故里景物，循途而归。逾垣叩户，宛若前状。方氏惊起，不信夫归;诘证确实，始挑灯呜咽而出。既相见，涕不可仰。张犹疑舜华之幻弄也;又见床卧一儿，如昨夕，因笑曰：&ldquo;竹夫人又携入耶?&rdquo;方氏不解，变色曰：&ldquo;妾望君如岁，枕上啼痕固在也。甫能相见，全无悲恋之情，何以为心矣!&rdquo;张察其情真，始执臂欷殹荆哐云湎辍Ｎ仕习杆幔⑷缢椿浴７较喔锌琶磐庥新纳手挥Α８抢镏杏卸裆伲每窖蓿且棺员鸫骞椋＜蝗擞庠ィ奖馗耙颊撸仓搿＜坠什簧跏墩牛＜胺绞县轿剩嗽唬&ldquo;室中何人也?&rdquo;方讳言：&ldquo;无之。&rdquo;甲言：&ldquo;窃听已久，敬将以执奸也。&rdquo;方不得已，以实告，甲曰：&ldquo;张鸿渐大案未消，即使归家，亦当缚送官府。&rdquo;方苦哀之，甲词益狎逼。张忿火中烧，把刀直出，剁甲中颅。甲踣，犹号，又连剁之，遂死。方曰：&ldquo;事已至此，罪益加重。君速逃，妾请任其辜。&rdquo;张曰：&ldquo;丈夫死则死耳，焉肯辱妻累子以求活耶!卿无顾虑，但令此子勿断书香，目即瞑矣。&rdquo;</p><p>　　天明赴县自首。赵以钦案中人，姑薄惩之。寻由郡解都，械禁颇苦。途中遇女子跨马过，一老妪捉鞚，盖舜华也。张呼妪欲语，泪随声堕。女返辔，手启障纱，讶曰：&ldquo;表兄也，何至此?&rdquo;张略述之。女曰：&ldquo;依兄平昔，便当掉头不顾，然予不忍也。寒舍不远，即邀公役同临，亦可少助资斧。&rdquo;从去二三里，见一山村，楼阁高整。女下马入，令妪启舍延客。既而酒炙丰美，似所夙备。又使妪出曰：&ldquo;家中适无男子，张官人即向公役多劝数觞，前途倚赖多矣。遣人措办数十金为官人作费，兼酬两客，尚未至也。&rdquo;二役窃喜，纵饮，不复言行。日渐暮，二役径醉矣。女出，以手指械，械立脱。曳张共跨一马，驶如龙。少时，促下，曰：&ldquo;君止此。妾与妹有青海之约，又为君逗留一晌，久劳盼注矣。&rdquo;张问：&ldquo;后会何时?&rdquo;女不答，再问之，推堕马下而去。</p><p>　　既晓，问其地，太原也。遂至郡，赁屋授徒焉。托名宫子迁。居十年，访知捕亡寝怠，乃复逡巡东向。既近里门，不敢遽入，俟夜深而后入。及门，则墙垣高固，不复可越，只得以鞭挝门。久之，妻始出问，张低语之。喜极，纳入，作呵叱声，曰：&ldquo;都中少用度，即当早归，何得遣汝半夜来?&rdquo;入室各道情事，始知二役逃亡未返。言次，帘外一少妇频来，张问伊谁，曰：&ldquo;儿妇耳。&rdquo;问：&ldquo;儿安在?&rdquo;曰：&ldquo;赴郡大比未归。&rdquo;张涕下曰：&ldquo;流离数年，儿已成立，不谓能继书香，卿心血殆尽矣!&rdquo;话末已，子妇已温酒炊饭，罗列满几。张喜慰过望。居数日，隐匿屋榻，惟恐人知。一夜，方卧，忽闻人语腾沸，捶门甚厉。大惧，并起。闻人言曰：&ldquo;有后门否?&rdquo;益惧，急以门扇代梯，送张夜度垣而出，然后诣门问故，乃报新贵者也。方大喜，深悔张遁，不可追挽。</p><p>　　张是夜越莽穿榛，急不择途，及明，困殆已极。初念本欲向西，问之途人，则去京都通衢不远矣。遂入乡村，意将质衣而食。见一高门，有报条粘壁上，近视，知为许姓，新孝廉也。顷之，一翁自内出，张迎揖而告以情。翁见仪容都雅，知非赚食者，延入相款。因诘所往，张托言：&ldquo;设帐都门，归途遇寇。&rdquo;翁留诲其少子。张略问官阀，乃京堂林下者;孝廉，其犹子也。月余，孝廉偕一同榜归，云是永平张姓，十八九少年也。张以乡谱俱同，暗中疑是其子;然邑中此姓良多，姑默之。至晚解装，出&ldquo;齿录&rdquo;，急借披读，真子也。不觉泪下。共惊问之，指名曰：&ldquo;张鸿渐，即我是也。&rdquo;备言其由。张孝廉抱父大哭。许叔侄慰劝，始收悲以喜。许即以金帛函字，致告宪台，父子乃同归。</p><p>　　方自闻报，日以张在亡为悲;忽白孝廉归，感伤益痛。少时，父子并入，骇如天降，询知其故，始共悲喜。甲父见其子贵，祸心不敢复萌。张益厚遇之，又历述当年情状，甲父感愧，遂相交好。</p><p>　　太医</p><p>　　万历间，孙评事少孤，母十九岁守节。孙举进士，而母已死。尝语人曰：&ldquo;我必博诰命以光泉壤，始不负萱堂苦节。&rdquo;忽得暴病，綦笃。素与太医善，使人招之，使者出门，而疾益剧。张目曰：&ldquo;生不能扬名显亲，何以见老母地下乎!&rdquo;遂卒，目不瞑。无何，太医至，闻哭声，即入临吊。见其状，异之。家人告以故，太医曰：&ldquo;欲得诰赠，即亦不难。今皇后旦晚临盆矣，但活十余日，诰命可得。&rdquo;立命取艾，灸尸一十八处。炷将尽，床上已呻;急灌以药，居然复生。嘱曰：&ldquo;切记勿食熊虎肉。&rdquo;共志之。然以此物不常有，颇不关意。既而三日平复，仍从朝贺。过六七日，果生太子，召赐群臣宴。中使出异品，遍赐文武，白片朱丝，甘美无比。孙啖之，不知何物。次日，访诸同僚，曰：&ldquo;熊膰也。&rdquo;大惊失色，即刻而病，至家遂卒。</p><p>　　王子安</p><p>　　王子安，东昌名士，困于场屋。入闱后，期望甚切。近放榜时，痛饮大醉，归卧内室。忽有人白：&ldquo;报马来。&rdquo;王踉跄起曰：&ldquo;赏钱十千!&rdquo;家人因其醉，诳而安之曰：&ldquo;但请睡，已赏矣。&rdquo;王乃眠。俄又有入者曰：&ldquo;汝中进士矣!&rdquo;王自言：&ldquo;尚未赴都，何得及第?&rdquo;其人曰：&ldquo;汝忘之耶?三场毕矣。&rdquo;王大喜，起而呼曰：&ldquo;赏钱十千!&rdquo;家人又诳之如前。又移时，一人急入曰：&ldquo;汝殿试翰林，长班在此。&rdquo;果见二人拜床下，衣冠修洁。王呼赐酒食，家人又给之，暗笑其醉而已。久之，王自念不可不出耀乡里，大呼长班，凡数十呼，无应者。家人笑曰：&ldquo;暂卧候，寻他去。&rdquo;又久之，长班果复来。王捶床顿足，大骂曰：&ldquo;钝奴焉往!&rdquo;长班怒曰：&ldquo;措大无赖!向与尔戏耳，而真骂耶?&rdquo;王怒，骤起扑之，落其帽。王亦倾跌。妻入，扶之曰：&ldquo;何醉至此!&rdquo;王曰：&ldquo;长班可恶，我故惩之，何醉也?&rdquo;妻笑曰：&ldquo;家中止有一媪，昼为汝炊，夜为汝温足耳。何处长班，伺汝穷骨?&rdquo;子女皆笑。王醉亦稍解，忽如梦醒，始知前此之妄。然犹记长班帽落。寻至门后，得一缨帽如盏大，共疑之。自笑曰：&ldquo;昔人为鬼揶揄，吾今为狐奚落矣。&rdquo;</p><p>　　异史氏曰：&ldquo;秀才入闱，有七似焉：初入时，白足提篮，似丐。唱名时，官呵隶骂，似囚。其归号舍也，孔孔伸头，房房露脚，似秋末之冷蜂。其出场也，神情惝(忄兄)，天地异色，似出笼之病鸟。迨望报也，草木皆惊，梦想亦幻。时作一得志想，则顷刻而楼阁俱成;作一失志想，则瞬息而骸骨已朽。此际行坐难安，则似被絷之猱。忽然而飞骑传人，报条无我，此时神色猝变，嗒然若死，则似饵毒之蝇，弄之亦不觉也。初失志，心灰意败，大骂司衡无目，笔墨无灵，势必举案头物而尽炬之;炬之不已，而碎踏之;踏之不已，而投之浊流。从此披发入山，面向石壁，再有以且夫、尝谓之文进我者，定当操戈逐之。无何，日渐远，气渐平，技又渐痒，遂似破卵之鸠，只得衔木营巢，从新另抱矣。如此情况，当局者痛哭欲死，而自旁观者视之，其可笑孰甚焉。王子安方寸之中，顷刻万绪，想鬼狐窃笑已久，故乘其醉而玩弄之。床头人醒，宁不哑然失笑哉?顾得志之况味，不过须臾;词林诸公，不过经两三须臾耳，子安一朝而尽尝之，则狐之恩与荐师等。&rdquo;</p><p>　　农妇</p><p>　　邑西磁窑坞有农人妇，勇健如男子，辄为乡中排难解纷。与夫异县而居。夫家高苑，距淄百余里;偶一来，信宿便去。妇自赴颜山，贩陶器为业。有赢余，则施丐者，一夕与邻妇语，忽起曰&ldquo;腹少微痛，想孽障欲离身也。&rdquo;遂去。天明往探之，则见其肩荷酿酒巨瓮二，方将入门，随至其室，则有婴儿绷卧，骇问之，盖娩后已负重百里矣。故与北庵尼善，订为姊妹。后闻尼有秽行，忿然操杖，将往挞楚，众苦劝乃止。一日，遇尼于途，遽批之。问：&ldquo;何罪?&rdquo;亦不答。拳石交施，至不能号，乃释而去。</p><p>　　异史氏曰：&ldquo;世言女中丈夫，犹自知非丈夫也，妇并忘其为巾帼矣。其豪爽自快，与古剑仙无殊，毋亦其夫亦磨镜者流耶?&rdquo;</p><p>　　金陵乙</p><p>　　金陵卖酒人某乙，每酿成，投水而置毒焉，即善饮者，不过数盏，便醉如泥。以此得&ldquo;中山&rdquo;之名，富致巨金。</p><p>　　早起，见一狐醉卧槽边，缚其四肢。方将觅刃，狐已醒，哀曰：&ldquo;忽见害，请如所求。&rdquo;遂释之，辗转已化为人。时巷中孙氏，其长妇患狐为祟，因问之，答云：&ldquo;是即我也。&rdquo;乙窥妇娣尤美，求狐携往。狐难之，乙固求之。狐邀乙去，入一洞中，取褐衣授之，曰：&ldquo;此先兄所遗，着之当可去。&rdquo;既服而归，家人皆不之见，袭衣裳而出，始见之。大喜，与狐同诣孙氏家。见墙上贴巨符，画蜿蜒如龙，狐惧曰：&ldquo;和尚大恶，我不往矣!&rdquo;遂去。乙逡巡近之，则真龙盘壁上，昂首欲飞，大惧亦出。盖孙觅一异域僧，为之厌胜，授符先归，僧犹未至也。</p><p>　　次日，僧来，设坛作法。邻人共观之，乙亦杂处其中。忽变色急奔，状如被捉;至门外踣地，化为狐，四体犹着人衣。将杀之，妻子叩请。僧命牵去，日给饮食，数月寻毙。</p><p>　　郭安</p><p>　　孙五粒，有僮仆独宿一室，恍惚被人摄去。至一宫殿，阎罗在上，视之曰：&ldquo;误矣，此非是。&rdquo;因遣送还。既归，大惧，移宿他所。遂有僚仆郭安者，见榻空闲，因就寝焉。又一仆李禄，与僮有夙怨，久将甘心，是夜操刀入，扪之，以为僮也，竟杀之。郭父鸣于官。时陈其善为邑宰，殊不苦之。郭哀号，言：&ldquo;半生止此子，今将何以聊生!&rdquo;陈即以李禄为之子。郭含冤而退。此不奇于僮之见鬼，而奇于陈之折狱也。</p><p>　　王阮亭曰：&ldquo;新城令陈端庵凝，性仁柔无断。王生与哲典居宅于人，久不给直，讼之官。陈不能决，但曰：&lsquo;诗云：维鹊有巢，维鸠居之。生为鹊可也。&rsquo;&rdquo;</p><p>　　济之西邑有杀人者，其妇讼之。令怒，立拘凶犯至，拍案骂曰：&ldquo;人家好好夫妇，直令寡耶!即以汝配之，亦令汝妻寡守。&rdquo;遂判合之。此等明决，皆是甲榜所为，他途不能也。而陈亦尔尔，何途无才!</p><p>　　折狱</p><p>　　邑之西崖庄，有贾某被人杀于途，隔夜，其妻亦自经死。贾弟鸣于官，时浙江费公祎祉令淄，亲诣验之。见布袱裹银五钱余，尚在腰中，知非为财也者。拘两村邻保审质一过，殊少端绪，并未搒掠，释散归农，但命地约细察，十日一关白而已，逾半年，事渐懈。贾弟怨公仁柔，上堂屡聒。公怒曰：&ldquo;汝既不能指名，欲我以桎梏加良民耶!&rdquo;呵逐而出。贾弟无所伸诉，愤葬兄嫂。</p><p>　　一日，以逋赋故，逮数人至，内一人周成，惧责，上言钱粮措办已足，即于腰中出银袱，禀公验视。验已，便问：&ldquo;汝家何里?&rdquo;答云：&ldquo;某村。&rdquo;又问曰：&ldquo;去西崖几里?&rdquo;答云：&ldquo;五六里。&rdquo;　&ldquo;去年被杀贾某，系汝何人?&rdquo;答曰：&ldquo;不识其人。&rdquo;公勃然曰：&ldquo;汝杀之，尚云不识耶!&rdquo;周力辩，不听，严梏之，果伏其罪。先是，贾妻王氏，将诣姻家，惭无钗饰，聒夫使假于邻。夫不肯;妻自假之，颇甚珍重。归途，卸而裹诸袱，内袖中;既至家，探之已亡。不敢告夫，又无力偿邻，懊恼欲死。是日，周适拾之，知为贾妻所遗，窥贾他出，半夜逾垣，将执以求合。时溽暑，王氏卧庭中，周潜就淫之。王氏觉，大号。周急止之，留袱纳钗。事已，妇嘱曰：&ldquo;后勿来，吾家男子恶，犯恐俱死!&rdquo;周怒曰：&ldquo;我挟勾栏数宿之资，宁一度可偿耶?&rdquo;妇慰之曰：&ldquo;我非不愿相交，渠常善病，不如从容以待其死。&rdquo;周乃去，于是杀贾，夜诣妇曰：&ldquo;今某已被人杀，请如所约。&rdquo;妇闻大哭，周惧而逃，天明则妇死矣。</p><p>　　公廉得情，以周抵罪。共服其神，而不知所以能察之故。公曰：&ldquo;事无难辨，要在随处留心耳。初验尸时，见银袱刺万字文，周袱亦然，是出一手也。及诘之，又云无旧，词貌诡变，是以确知其真凶也。&rdquo;</p><p>　　异史氏曰：&ldquo;世之折狱者，非悠悠置之，则缧系数十人而狼藉之耳。堂上肉鼓吹，喧阗旁午，遂颦蹙曰：&lsquo;我劳心民事也。&rsquo;云板三敲，则声色并进，难决之词，不复置念，专待升堂时，祸桑树以烹老龟耳。呜呼!民情何由得哉!余每曰：&lsquo;智者不必仁，而仁者则必智;盖用心苦则机关出也。&rsquo;　&lsquo;随在留心&rsquo;之言，可以教天下之宰民社者矣。&rdquo;</p><p>　　邑人胡成，与冯安同里，世有郤。胡父子强，冯屈意交欢，胡终猜之。一日，共饮薄醉，颇顷肝胆。胡大言：&ldquo;勿忧贫，百金之产不难致也。&rdquo;冯以其家不丰，故嗤之。胡正色曰：&ldquo;实相告：昨途遇大商，载厚装来，我颠越于南山眢井中矣。冯又笑之。时胡有妹夫郑伦，托为说合田产，寄数百金于胡家，遂尽出以炫冯。冯信之。既散，阴以状报邑。公拘胡对勘，胡言其实，问郑及产主皆不讹。乃共验诸眢井。一役缒下，则果有无首之尸在焉。胡大骇，莫可置辩，但称冤苦。公怒，击喙数十，曰：&ldquo;确有证据，尚叫屈耶!&rdquo;以死囚具禁制之。尸戒勿出，惟晓示诸村，使尸主投状。</p><p>　　逾日，有妇人抱状，自言为亡者妻，言：&ldquo;夫何甲，揭数百金作贸易，被胡杀死。&rdquo;公曰：&ldquo;井有死人，恐未必即是汝夫。&rdquo;妇执言甚坚。公乃命出尸于井，视之，果不妄。妇不敢近，却立而号。公曰：&ldquo;真犯已得，但骸躯未全。汝暂归，待得死者首，即招报令其抵偿。&rdquo;遂自狱中唤胡出，呵曰：&ldquo;明日不将头至，当械折股!&rdquo;押去终日而返，诘之，但有号泣。乃以梏具置前作刑势，却又不刑，曰：&ldquo;想汝当夜扛尸忙迫，不知坠落何处，奈何不细寻之?&rdquo;胡哀祈容急觅。公乃问妇：&ldquo;子女几何?&rdquo;答曰：&ldquo;无。&rdquo;问：&ldquo;甲有何戚属?&rdquo;&ldquo;但有堂叔一人。&rdquo;慨然曰：&ldquo;少年丧夫，伶仃如此，其何以为生矣!&rdquo;妇乃哭，叩求怜悯。公曰：&ldquo;杀人之罪已定，但得全尸，此案即结;结案后，速醮可也。汝少妇，勿复出入公门。&rdquo;妇感泣，叩头而下。公即票示里人，代觅其首。</p><p>　　经宿，即有同村王五，报称已获。问验既明，赏以千钱。唤甲叔至，曰：&ldquo;大案已成;然人命重大，非积岁不能成结。侄既无出，少妇亦难存活，早令适人。此后亦无他务，但有上台检驳，止须汝应声耳。&rdquo;甲叔不肯，飞两签下;再辩，又一签下。甲叔惧，应之而出。妇闻，诣谢公恩。公极意慰谕之。又谕曰：&ldquo;有买妇者，当堂关白。&rdquo;既下，即有投婚状者，盖即报人头之王五也。公唤妇上，曰：&ldquo;杀人之真犯，汝知之乎?&rdquo;答曰：&ldquo;胡成。&rdquo;公曰：&ldquo;非也。汝与王五乃真犯耳。&rdquo;二人大骇，力辩冤枉。公曰：&ldquo;我久知其情，所以迟迟而发者，恐有万一之屈耳。尸未出井，何以确信为汝夫?盖先知其死矣。且甲死犹衣败絮，数百金何所自来?&rdquo;又谓王五曰：&ldquo;头之所在，汝何知之熟也!所以如此其急者，意在速合耳。&rdquo;两人惊，颜如土，不能强置一词。并械之，果吐其实。盖王五与妇私已久，谋杀其夫，而适值胡成之戏也。乃释胡。冯以诬告，重笞，徒三年。事结，并未妄刑一人。</p><p>　　义犬</p><p>　　周村有贾某，贸易芜湖，获重资，赁舟将归，见堤上有屠人缚犬，倍价赎之，养豢舟上。舟上固积寇也，窥客装，荡舟入莽，操刀欲杀。贾哀赐以全尸，盗乃以毡裹置江中。犬见之，哀嗥投水;口衔裹具，与共浮沉。流荡不知几里，达浅搁乃止。犬泅出，至有人处，狺狺哀吠。或以为异，从之而往，见毡束水中，引出断其绳。客固未死，始言其情。复哀舟人，载还芜湖，将以伺盗船之归。登舟失犬，心甚悼焉。抵关三四日，估辑如林，而盗船不见。适有同乡估客将携俱归，忽犬自来，望客大嗥，唤之却走。客下舟趁之。犬奔上一舟，啮人胫股，挞之不解。客近呵之，则所啮即前盗也。衣服与舟皆易，故不得而认之矣。缚而搜之，则裹金犹在，呜呼!一犬也，而报恩如是，世无心肝者，其亦愧此犬也夫!</p><p>　　杨大洪</p><p>　　大洪杨先生涟，微时为楚名儒，自命不凡。科试后，闻报优等者，时方食，含哺出问：&ldquo;有杨某否?&rdquo;答云：&ldquo;无。&rdquo;不觉嗒然自丧，咽食入鬲，遂成病块，噎阻甚苦。众劝令录遗才;公患无资，众醵十金送之行，乃强就道。</p><p>　　夜梦人告之云：&ldquo;前途有人能愈君疾，宜苦求之。&rdquo;临去，赠以诗，有&ldquo;江边柳下三弄笛，抛向江心莫叹息&rdquo;之句。明日途次，果见道士坐柳下，因便叩请。道士笑曰：&ldquo;子误矣，我何能疗病?请为三弄可也。&rdquo;因出笛吹之。公触所梦，拜求益切，且倾囊献之。道士接金，掷诸江流。公以所来不易，哑然惊惜。道士曰：&ldquo;君未能恝然耶?金在江边，请自取之。&rdquo;公诣视果然。又益奇之，呼为仙。道士漫指曰：&ldquo;我非仙，彼处仙人来矣。&rdquo;赚公回顾，力拍其项曰：&ldquo;俗哉!&rdquo;公受拍，张吻作声，喉中呕出一物，堕地堛然，俯而破之，赤丝中裹饭犹存，病若失。回视道士已杳。</p><p>　　异史氏曰：&ldquo;公生为河岳，没为日星，何必长生乃为不死哉!或以未能免俗，不作天仙，因而为公悼惜;余谓天上多一仙人，不如世上多一圣贤，解者必不议予说之傎也。&rdquo;</p><p>　　查牙山洞</p><p>　　章丘查牙山，有石窟如井，深数尺许。北壁有洞门，伏而引领望见之。会近村数辈，九日登临饮其处，共谋入探之。三人受灯，缒而下。洞高敞与夏屋等，入数武，稍狭，即忽见底。底际一窦，蛇行可入。烛之，漆漆然暗深不测。</p><p>　　两人馁而却退;一人夺火而嗤之，锐身塞而进。幸隘处仅厚于堵，即又顿高顿阔，乃立，乃行。顶上石参差危耸，将坠不坠。两壁嶙嶙峋峋然，类寺庙中塑，都成鸟兽人鬼形：鸟若飞，兽若走，人若坐若立，鬼罔两示现忿怒;奇奇怪怪，类多丑少妍。心凛然作怖畏。喜径夷，无少陂。逡巡几百步，西壁开石室，门左一怪石鬼，面人而立，目努，口箕张，齿舌狞恶，左手作拳，触腰际，右手叉五指，欲扑人。心大恐，毛森森以立。遥望门中有爇灰，知有人曾至者，胆乃稍壮，强入之。见地上列碗盏，泥垢其中，然皆近今物，非古窑也。旁置锡壶四，心利之，解带缚项系腰间。即又旁瞩，一尸卧西隅，两肱及股四布以横。骇极。渐审之，足蹑锐履，梅花刻底犹存，知是少妇。人不知何里，毙不知何年。衣色黯败，莫辨青红;发蓬蓬，似筐许乱丝，粘着髑髅上;目、鼻孔各二，瓠犀两行，白巉巉，意是口也。存想首颠当有金珠饰，以火近脑，似有口气嘘灯，灯摇摇无定，焰纁黄，衣动掀掀。复大惧，手摇颤。灯顿灭。忆路急奔，不敢手索壁，恐触鬼者物也。头触石，仆，即复起;冷湿浸颔颊，知是血，不觉痛，抑不敢呻;坌息奔至窦，方将伏，似有人捉发住，晕然遂绝。众坐井上俟久，疑之，又缒二人下。探身入窦，见发罥石上，血淫淫已僵。二人失色，不敢入，坐愁叹。俄井上又使二人下;中有勇者，始健进，曳之以出。置山上，半日方醒，言之缕缕。所恨未穷其底;极穷之，必更有佳境。后章令闻之，以丸泥封窦，不可复入矣。</p><p>　　康熙二十六、七年间，养母峪之南石崖崩，现洞口，望之，钟乳林林如密笋。然深险无人敢入。忽有道士至，自称钟离弟子，言：&ldquo;师遣先至，粪除洞府。&rdquo;居人供以膏火，道士携之而下，坠石笋上，贯腹而死。报令，令封其洞。其中必有奇境，惜道士尸解，无回音耳。</p><p>　　安期岛</p><p>　　长山刘中堂鸿训，同武弁某使朝鲜。闻安期岛神仙所居，欲命舟往游。国中臣僚佥谓不可，令待小张。盖安期不与世通，惟有弟子小张，岁辄一两至。欲至岛者，须先自白。如以为可，则一帆可至，否则飓风覆舟。</p><p>　　逾一二日，国王召见。入朝，见一人佩剑，冠棕笠，坐殿上;年三十许，仪容修洁。问之，即小张也。刘因自述向往之意，小张许之。但言：&ldquo;副使不可行。&rdquo;又出，遍视从人，惟二人可以从游。遂命舟导刘俱往。水程不知远近，但觉习习如驾云雾，移时已抵其境。时方严寒，既至，则气候温煦，山花遍岩谷。导入洞府，见三叟趺坐。东西者见客入，漠若罔知;惟中坐者起迎客，相为礼。既坐，呼茶。有僮将盘去。洞外石壁上有铁锥，锐没石中;僮拔锥，水即溢射，以盏承之;满，复塞之。既而托至，其色淡碧。试之，其凉震齿。刘畏寒不饮。叟顾僮颐视之。僮取盏去，呷其残者;仍于故处拔锥，溢取而返，则芳烈蒸腾，如初出于鼎。窃异之。问以休咎，笑曰：&ldquo;世外人岁月不知，何解人事?&rdquo;问以却老术，曰：&ldquo;此非富贵人所能为者。&rdquo;刘兴辞，小张仍送之归。</p><p>　　既至朝鲜，备述其异。国王叹曰：&ldquo;惜未饮其冷者。此先天之玉液，一盏可延百龄。&rdquo;刘将归，王赠一物，纸帛重裹，嘱近海勿开视。既离海，急取拆视，去尽数百重，始见一镜;审之，则鲛宫龙族，历历在目。方凝注间，忽见潮头高于楼阁，汹汹已近。大骇，极驰;潮从之，疾若风雨。大惧，以镜投之，潮乃顿落。</p><p>　　云萝公主</p><p>　　安大业，卢龙人。生而能言，母饮以犬血，始止。既长，韶秀，顾影无俦，慧而能读。世家争婚之。母梦曰：&ldquo;儿当尚主。&rdquo;信之。至十五六，迄无验，亦渐自悔。</p><p>　　一日，安独坐，忽闻异香。俄一美婢奔入。曰：&ldquo;公主至。&rdquo;即以长毡贴地，自门外直至榻前。方骇疑间，一女郎扶婢肩入;服色容光，映照四堵。婢即以绣垫设榻上，扶女郎坐。安仓皇不知所为，鞠躬便问：&ldquo;何处神仙，劳降玉趾?&rdquo;女郎微笑，以袍袖掩口。婢曰：&ldquo;此圣后府中云萝公主也。圣后属意郎君，欲以公主下嫁，故使自来相宅。&rdquo;安惊喜，不知置词，女亦俯首，相对寂然。</p><p>　　安故好棋，揪枰尝置坐侧。一婢以红巾拂尘，移诸案上，曰：&ldquo;主日耽此，不知与粉侯孰胜?&rdquo;安移坐近案，主笑从之。甫三十余着，婢竟乱之，曰：&ldquo;驸马负矣!&rdquo;敛子入盒曰：&ldquo;驸马当是俗间高手，主仅能让六子。&rdquo;乃以六黑子实局中，主亦从之。主坐次，辄使婢伏座下，以背受足;左足踏地，则更一婢右伏。又两小鬟夹侍之;每值安凝思时，辄曲一肘伏肩上。局阑未结，小鬟笑云：&ldquo;驸马负一子。&rdquo;进曰：&ldquo;主惰，宜且退。&rdquo;女乃倾身与婢耳语。</p><p>　　婢出，少顷而还，以千金置于榻上，告生曰：&ldquo;适主言居宅湫隘，烦以此少致修饰，落成相会也。&rdquo;一婢曰：&ldquo;此月犯天刑，不宜建造;月后吉。&rdquo;女起;生遮止，闭门。婢出一物，状类皮排，就地鼓之;云气突出，俄顷四合，冥不见物，索之已杳。</p><p>　　母知之，疑以为妖。而生神驰梦想，不能复舍。急于落成，无暇禁忌;刻日敦迫，廊舍一新。</p><p>　　先是，有滦州生袁大用，侨寓邻坊，投刺于门;生素寡交，托他出，又窥其亡而报之。后月余，门外适相值，二十许少年也。宫绢单衣，丝履乌带，意甚都雅。略与顷谈，颇甚温谨。喜，揖而入。请与对弈，互有赢亏。已而设席流连，谈笑大欢。明日，邀生至其寓所，珍肴杂进，相待殷渥。有小僮十二三许，拍板清歌，又跳掷作剧。生大醉，不能行，便令负之，生以其纤弱，恐不胜，袁强之。僮绰有余力，荷送而归。生奇之。明日，犒以金，再辞乃受。由此交情款密，三数日辄一过从。袁为人简默，而慷慨好施。市有负债鬻女者，解囊代赎，无吝色。生以此益重之。过数日，诣生作别，赠象箸、楠珠等十余事，白金五百，用助兴作。生反金受物，报以束帛。</p><p>　　后月余，乐亭有仕宦而归者，橐资充牣。盗夜入，执主人，烧铁钳灼，劫掠一空。家人识袁，行牒追捕。邻院屠氏，与生家积不相能，因其土木大兴，阴怀疑忌。适有小仆窃象箸，卖诸其家，知袁所赠，因报大尹。尹以兵绕舍，值生主仆他出，执母而去。母衰迈受惊，仅存气息，二三日不复饮食。尹释之。生闻母耗，急奔而归，则母病已笃，越宿遂卒。收殓甫毕，为捕役执去。尹见其少年温文，窃疑诬枉，故恐喝之。生实述其交往之由。尹问：&ldquo;其何以暴富?&rdquo;生曰：&ldquo;母有藏镪，因欲亲迎，故治昏室耳。&rdquo;尹信之，具牒解郡。邻人知其无事，以重金赂监者，使杀诸途。路经深山，被曳近削壁，将推堕。计逼情危，时方急难，忽一虎自丛莽中出，啮二役皆死，衔生去。至一处，重楼叠阁，虎入，置之。见云萝扶婢出，凄然慰吊：&ldquo;妾欲留君，但母丧未卜窀穸。可怀牒去，到郡自投，保无恙也。&rdquo;因取生胸前带，连结十余扣，嘱云：&ldquo;见官时，拈此结而解之，可以弭祸。&rdquo;生如其教，诣郡自投。太守喜其诚信，又稽牒知其冤，销名令归。</p><p>　　至中途遇袁，下骑执手，备言情况。袁愤然作色，默然无语。生曰：&ldquo;以君风采，何自污也?&rdquo;袁曰：&ldquo;某所杀皆不义之人，所取皆非义之财。不然，即遗于路者，不拾也。君教我固自佳，然如君家邻，岂可留在人间耶!&rdquo;言已，超乘而去。生归，殡母已，杜门谢客。忽一日，盗入邻家，父子十余口，尽行杀戮，止留一婢。席卷资物，与僮分携之。临去，执灯谓婢：汝认明：杀人者我也，与人无涉。&rdquo;并不启关，飞檐越壁而去。明日，告官。疑生知情，又捉生去。邑宰词色甚厉，生上堂握带，且辨且解。宰不能诘，又释之。既归，益自韬晦，读书不出，一跛妪执炊而已。服既阕，日扫阶庭，以待好音。一日，异香满院。登阁视之，内外陈设焕然矣。悄揭画帘，则公主凝妆坐，急拜之。女挽手曰：&ldquo;君不信数，遂使土木为灾;又以苫块之戚，迟我三年琴瑟：是急之而反以得缓，天下事大抵然也。&rdquo;生将出资治具。女曰：&ldquo;勿复须。&rdquo;婢探椟，有肴羹热如新出于鼎，酒亦芳烈。酌移时，日已投暮，足下所踏婢，渐都亡去。女四肢娇惰，足股屈伸，似无所着，生狎抱之。女曰：&ldquo;君暂释手。今有两道，请君择之。&rdquo;生揽项问故，曰：&ldquo;若为棋酒之交，可得三十年聚首;若作床第之欢，可六年谐合耳。君焉取?&rdquo;生曰：&ldquo;六年后再商之。&rdquo;女乃默然，遂相燕好。</p><p>　　女曰：&ldquo;妾固知君不免俗道，此亦数也。&rdquo;因使生蓄婢媪，别居南院，炊爨纺织，以作生计。北院中并无烟火，惟棋枰、酒具而已。户常阖，生推之则自开，他人不得入也。然南院人作事勤惰，女辄知之，每使生往谴责，无不具服。女无繁言，无响笑，与有所谈，但俯首微哂。每骈肩坐，喜斜倚人。生举而加诸膝，轻如抱婴。生曰：&ldquo;卿轻若此，可作掌上舞。&rdquo;曰：&ldquo;此何难!但婢子之为，所不屑耳。飞燕原九姊侍儿，屡以轻佻获罪，怒谪尘间，又不守女子之贞;今已幽之。&rdquo;</p><p>　　阁上以锦(衤荐)布满，冬未尝寒，夏未尝热。女严冬皆着轻縠，生为制鲜衣，强使着之。逾时解去，曰：&ldquo;尘浊之物，几于压骨成劳!&rdquo;一日，抱诸膝上，忽觉沉倍曩昔，异之。笑指腹曰：&ldquo;此中有俗种矣。&rdquo;过数日，颦黛不食，曰：&ldquo;近病恶阻，颇思烟火之味。&rdquo;生乃为具甘旨。从此饮食遂不异于常人。一日曰：&ldquo;妾质单弱，不任生产。婢子樊英颇健，可使代之。&rdquo;乃脱衷服衣英，闭诸室。少顷，闻儿啼声，启扉视之，男也。喜曰：&ldquo;此儿福相，大器也!&rdquo;因名大器。绷纳生怀，俾付乳媪，养诸南院。女自免身，腰细如初，不食烟火矣。</p><p>　　忽辞生，欲暂归宁。问返期，答以&ldquo;三日&rdquo;。鼓皮排如前状，遂不见。至期不来;积年余，音信全渺，亦已绝望。生键户下帏，遂领乡荐。终不肯娶;每独宿北院，沐其余芳。</p><p>　　一夜，辗转在榻，忽见灯火射窗，门亦自辟，群婢拥公主入。生喜，起问爽约之罪。女曰：&ldquo;妾未愆期，天上二日半耳。&rdquo;生得意自诩，告以秋捷，意主必喜。女愀然曰：&ldquo;乌用是傥来者为!无足荣辱，止折人寿数耳。三日不见，入俗幛又深一层矣。&rdquo;生由是不复进取。过数月，又欲归宁，生殊凄恋，女曰：&ldquo;此去定早还，无烦穿望。且人生合离，皆有定数，撙节之则长，恣纵之则短也。&rdquo;既去，月余即返。从此一年半载辄一行，往往数月始还，生习为常，亦不之怪。</p><p>　　又生一子。女举之曰：&ldquo;豺狼也!&rdquo;命弃之。生不忍而止，名曰可弃。甫周岁，急为卜婚。诸媒接踵，问其甲子，皆谓不合。曰：&ldquo;吾欲为狼子治一深圈，竟不可得，当令倾败六七年，亦数也。&rdquo;嘱生曰：&ldquo;记取四年后，侯氏生女，左胁有小赘疣，乃此儿妇。当婚之，勿较其门第也。&rdquo;即令书而志之。后又归宁，竟不复返。生每以所嘱告亲友。果有侯氏女，生有赘疣，侯贱而行恶，众咸不齿，生竟媒定焉。</p><p>　　大器十七岁及第，娶云氏，夫妻皆孝友。父钟爱之。可弃渐长，不喜读，辄偷与无赖博赌，恒盗物偿戏债。父怒，挞之，而卒不改。相戒提防，不使有所得。遂夜出，小为穿窬。为主所觉，缚送邑宰。宰审其姓氏，以名刺送之归。父兄共絷之，楚掠惨棘，几于绝气。兄代哀免，始释之。父忿恚得疾，食锐减。乃为二子立析产书，楼阁沃田，尽归大器。可弃怨怒，夜持刀入室，将杀兄，误中嫂。先是，主有遗裤，绝轻耎，云拾作寝衣。可弃斫之，火星四射，大惧奔出。父知病益剧，数月寻卒。可弃闻父死，始归。兄善视之，而可弃益肆。年余，所分田产略尽，赴郡讼兄。官审知其人，斥逐之。兄弟之好遂绝。</p><p>　　又逾年，可弃二十有三，侯女十五矣。兄忆母言，欲急为完婚。召至家，除佳宅与居;迎妇入门，以父遗良田，悉登籍交之，曰：&ldquo;数顷薄田，为若蒙死守之，今悉相付。吾弟无行，寸草与之，皆弃也。此后成败，在于新妇。能令改行，无忧冻馁;不然，兄亦不能填无底壑也。&rdquo;</p><p>　　侯虽小家女，然固慧丽，可弃雅畏爱之，所言无敢违。每出，限以晷刻，过期，则诟厉不与饮食，可弃以此少敛。年余，生一子，妇曰：&ldquo;我以后无求于人矣。膏腴数顷，母子何患不温饱?无夫焉，亦可也。&rdquo;会可弃盗粟出赌，妇知之，弯弓于门以拒之。大惧，避去。窥妇入，逡巡亦入。妇操刀起，可弃反奔，妇逐斫之，断幅伤臀，血沾袜履。忿极，往诉兄，兄不礼焉，冤惭而去。过宿复至，跪嫂哀泣，乞求先容于妇，妇决绝不纳。</p><p>　　可弃怒，将往杀妇，兄不语。可弃忿起，操戈直出。嫂愕然，欲止之;兄目禁之。俟其去，乃曰：&ldquo;彼固作此态，实不敢归也。&rdquo;使人觇之，已入家门。兄始色动，将奔赴之，而可弃已坌息入。</p><p>　　盖可弃入家，妇方弄儿，望见之，掷儿床上，觅得厨刀;可弃惧，曳戈反走，妇逐出门外始返。兄已得其情，故诘之。可弃不言，惟向隅泣，目尽肿。兄怜之，亲率之去，妇乃纳之。俟兄出，罚使长跪，要以重誓，而后以瓦盆赐之食。自此改行为善。妇持筹握算，日致丰盈，可弃仰成而已。后年七旬，子孙满前，妇犹时捋白须，使膝行焉。</p><p>　　异史氏曰：&ldquo;悍妻妒妇，遭之者如疽附于骨，死而后已，岂不毒哉!然砒、附，天下之至毒也，苟得其用，瞑眩大瘳，非参、苓所能及矣。而非仙人洞见脏腑，又乌敢以毒药贻子孙哉!&rdquo;</p><p>　　章丘李孝廉善迁，少倜傥不泥，丝竹词曲之属皆精之。两兄皆登甲榜，而孝廉益佻脱。娶夫人谢，稍稍禁制之。遂亡去，三年不返，遍觅不得。后得之临清勾栏中。家人入，见其南向坐，少姬十数左右侍，盖皆学音艺而拜门墙者也。临行，积衣累笥，悉诸姬所贻。既归，夫人闭置一室，投书满案。以长绳系榻足，引其端自棂内出，贯以巨铃，系诸厨下。凡有所需，则蹑绳，绳动铃响，则应之。夫人躬设典肆，垂帘纳物而估其直;左持筹，右握管;老仆供奔走而已。由此居积致富。每耻不及诸姒贵。锢闭三年，而孝廉捷。喜曰：&ldquo;三卵两成，吾以汝为毈矣，今亦尔耶?&rdquo;</p><p>　　耿进士崧生，章丘人。夫人每以绩火佐读：绩者不辍，读者不敢息也。或朋旧相诣，辄窃听之：论文则瀹茗作黍;若恣谐谑，则恶声逐客矣。每试得平等，不敢入室门;超等，始笑迎之。设帐得金，悉内献，丝毫不敢匿。故东主馈遗，恒面较锱铢。人或非笑之，而不知其销算良难也。后为妇翁延教内弟。是年游泮，翁谢仪十金，耿受盒返金。夫人知之曰：&ldquo;彼虽固亲，然舌耕为何也?&rdquo;追之返而受之。耿不敢争，而心终歉焉，思暗偿之。于是每岁馆金，皆短其数以报夫人。积二年余，得若干数。忽梦一人告之曰：&ldquo;明日登高，金数即满。&rdquo;次日，试一临眺，果拾遗金，恰符缺数，遂偿岳。后成进士，夫人犹呵谴之。耿曰：&ldquo;今一行作吏，何得复尔?&rdquo;夫人曰：&ldquo;谚云：&lsquo;水长则船亦高。&rsquo;即为宰相，宁便大耶?&rdquo;</p><p>　　鸟语</p><p>　　中州境有道士，募食乡村。食已，闻鹂鸣，因告主人使慎火。问故，答曰：&ldquo;鸟云：&lsquo;大火难救，可怕!&rsquo;&rdquo;众笑之，竟不备。明日，果火，延烧数家，始惊其神。好事者追及之，称为仙。道士曰：&ldquo;我不过知鸟语耳，何仙乎!&rdquo;适有皂花雀鸣树上，众问何语。曰：&ldquo;雀言：&lsquo;初六养之，初六养之;十四、十六殇之。&rsquo;想其家双生矣。今日为初十，不出五六日，当俱死也。&rdquo;询之，果生二子，无何，并死，其日悉符。</p><p>　　邑令闻其奇，招之，延为客。时群鸭过，因问之。对曰：&ldquo;明公内室，必相争也。鸭曰：&lsquo;罢罢!偏向他!&rsquo;&rdquo;令大服，盖妻妾反唇，令适被喧聒而出也。因留居署中，优礼之。时辨鸟言，多奇中。而道士朴野，多肆言，辄无顾忌。令最贪，一切供用诸物，皆折为钱以入之。一日，方坐，群鸭复来，令又诘之。答曰：&ldquo;今日所言，不与前同，乃为明公会计耳。&rdquo;问：&ldquo;何计?&rdquo;曰：&ldquo;彼云：&lsquo;蜡烛一百八，银朱一千八。&rsquo;&rdquo;令惭，疑其相讥。道士求去，不许。逾数日，宴客，忽闻杜宇。客问之，答云：&ldquo;鸟曰：&lsquo;丢官而去。&rsquo;&rdquo;众愕然失色。令大怒，立逐而出。未几，令果以墨败。呜呼!此仙人儆戒之，惜乎危厉熏心者，不之悟也!</p><p>　　齐俗呼蝉曰&ldquo;稍迁&rdquo;，其绿色者曰&ldquo;都了&rdquo;。邑有父子，俱青、社生，将赴岁试，忽有蝉落襟上。父喜曰：&ldquo;稍迁，吉兆也。&rdquo;一僮视之，曰：&ldquo;何物稍迁，都了而已。&rdquo;父子不悦。已而果皆被黜。</p><p>　　天宫</p><p>　　郭生，京都人，年二十余，仪容修美。一日，薄暮，有老妪贻尊酒，怪其无因，妪笑曰：&ldquo;无须问。但饮之，自有佳境。&rdquo;遂径去。揭尊微嗅，冽香四射，遂饮之。忽大醉，冥然罔觉。及醒，则与一人并枕卧。抚之，肤腻如脂，麝兰喷溢，盖女子也。问之，不答，遂与交。交已，以手扪壁，壁皆石，阴阴有土气，酷类坟冢。大惊，疑为鬼迷，因问女子：&ldquo;卿何神也?&rdquo;女曰：&ldquo;我非神，乃仙耳。此是洞府。与有夙缘，勿相讶，但耐居之。再入一重门，有漏光处，可以溲便。&rdquo;既而女起，闭户而去。久之，腹馁，遂有女僮来，饷以面饼、鸭臛，使扪索而啖之。黑漆不知昏晓。无何，女子来寝，始知夜矣。郭曰：&ldquo;昼无天日，夜无灯火，食炙不知口处;常常如此，则姮娥何殊于罗刹，天堂何别于地狱哉!&rdquo;女笑曰：&ldquo;为尔俗中人，多言喜泄，故不欲以形色相见。且暗中摸索，妍媸亦当有别，何必灯烛!&rdquo;</p><p>　　居数日，幽闷异常，屡请暂归。女曰：&ldquo;来夕当与君一游天宫，便即为别。&rdquo;次日，忽有小鬟笼灯入，曰：&ldquo;娘子伺郎久矣。&rdquo;从之出。星斗光中，但见楼阁无数。经几曲画廓，始至一处，堂上垂珠帘，烧巨烛如昼。入，则美人华妆南向坐，年约二十许，锦袍炫目，头上明珠，翘颤四垂;地下皆设短烛，裙底皆照，诚天人也。郭迷乱失次，不觉屈膝。女令婢扶曳入坐。俄顷，八珍罗列。女行酒曰：&ldquo;饮此以送君行。&rdquo;郭鞠躬曰：&ldquo;向觌面不识仙人，实所惶悔;如容自赎，愿收为没齿不二之臣。&rdquo;女顾婢微笑，便命移席卧室。室中流苏绣帐，衾褥香软。使郭就榻坐。饮次，女屡言：&ldquo;君离家久，暂归亦无妨。&rdquo;更尽一筹，郭不言别。女唤婢笼烛送之。郭仍不言，伪醉眠榻上，抁之不动。女使诸婢扶裸之。一婢排私处曰：&ldquo;个男子容貌温雅，此物何不文也!&rdquo;举置床上，大笑而去。</p><p>　　女亦寝，郭乃转侧。女问：&ldquo;醉乎?&rdquo;曰：&ldquo;小生何醉!甫见仙人，神志颠倒耳。&rdquo;女曰：&ldquo;此是天宫。未明，宜早去。如嫌洞中怏闷，不如早别。&rdquo;郭曰：&ldquo;今有人夜得名花，闻香扪干，而苦无灯火，此情何以能堪?&rdquo;女笑，允给灯火。漏下四点，呼婢笼烛，抱衣而送之。入洞，见丹垩精工，寝处褥革棕毡尺许厚。郭解履拥衾，婢徘徊不去。郭凝视之，风致娟好，戏曰：&ldquo;谓我不文者，卿耶?&rdquo;婢笑，以足蹴枕曰：&ldquo;子宜僵矣!勿复多言，&rdquo;视履端嵌珠如巨菽。捉而曳之，婢仆于怀，遂相狎，而呻楚不胜。郭问：&ldquo;年几何矣?&rdquo;答云：&ldquo;十七。&rdquo;问：&ldquo;处子亦知情否?&rdquo;曰：&ldquo;妾非处子，然荒疏已三年矣。&rdquo;郭研诘仙人姓氏，及其清贯、尊行。婢曰：&ldquo;勿问!即非天上，亦异人间。若必知其确耗，恐觅死无地矣。&rdquo;郭遂不敢复问。次夕，女果以烛来，相就寝食，以此为常。一夜，女入曰：&ldquo;期以永好;不意人情乖阻，今将粪除天宫，不能复相容矣。请以厄酒为别。&rdquo;郭泣下，请得脂泽为爱。女不许，赠以黄金一斤、珠百颗。三盏既尽，忽已昏醉。既醒，觉四体如缚，纠缠甚密，股不得伸，首不得出。极力转侧，晕堕床下。出手摸之，则锦被囊裹，细绳束焉。起坐凝思，略见床棂，始知为己斋中。时离家已三月，家人谓其已死。郭初不敢明言，惧被仙谴，然心疑怪之。窃间以告知交，莫有测其故者。被置床头，香盈一室;拆视，则湖绵杂香屑为之，因珍藏焉。后某达官闻而诘之，笑曰：&ldquo;此贾后之故智也。仙人乌得如此?虽然，此亦宜甚秘，泄之，族矣!&rdquo;有巫常出入贵家，言其楼阁形状，绝似严东楼家。郭闻之，大惧，携家亡去。未几，严伏诛，始归。</p><p>　　异史氏曰：&ldquo;高阁迷离，香盈绣帐;雏奴蹀躞，履缀明珠：非权奸之淫纵，豪势之骄奢，乌有此哉?顾淫筹一掷，金屋变而长门;唾壶未干，情田鞠为茂草。空床伤意，暗烛销魂。含颦玉台之前，凝眸宝幄之内。遂使糟丘台上，路入天宫;温柔乡中，人疑仙子。伧楚之帷薄固不足羞，而广田自荒者，亦足戒已!&rdquo;</p><p>　　乔女</p><p>　　平原乔生，有女黑丑，壑一鼻，跛一足。年二十五六，无问名者。邑有穆生，四十余，妻死，贫不能续，因聘焉。三年，生一子。未几，穆生卒，家益索，大困，则乞怜其母。母颇不耐之。女亦愤不复返，惟以纺织自给。</p><p>　　有孟生丧偶，遗一子乌头，裁周岁，以乳哺乏人，急于求配;然媒数言，辄不当意。忽见女，大悦之，阴使人风示女。女辞焉，曰：&ldquo;饥冻若此，从官人得温饱，夫宁不愿?然残丑不如人，所可自信者，德耳。又事二夫，官人何取焉!&rdquo;孟益贤之，使媒者函金加币而悦其母。母悦，自诣女所，固要之，女志终不夺。母惭，愿以少女字孟，家人皆喜，而孟殊不愿。居无何，孟暴疾卒，女往临哭尽哀。孟故无戚党，死后，村中无赖悉凭陵之，家具携取一空。方谋瓜分其田产，家人又各草窃以去，惟一妪抱儿哭帷中。女问得故，大不平。闻林生与孟善，乃踵门而告曰：&ldquo;夫妇、朋友，人之大伦也。妾以奇丑，为世不齿，独孟生能知我。前虽固拒之，然固已心许之矣。今身死子幼，自当有以报知己。然存孤易，御侮难，若无兄弟父母，遂坐视其子死家灭而不一救，则五伦可以无朋友矣。妾无所多须于君，但以片纸告邑;抚孤，则妾不敢辞。&rdquo;林曰：&ldquo;诺。&rdquo;女别而归。林将如其所教;无赖辈怒，咸欲以白刃相仇。林大惧，闭户不敢复行。女见数日寂无音，问之，则孟氏田产已尽矣。</p><p>　　女忿甚，挺身自诣官。官诘女属孟何人，女曰：&ldquo;公宰一邑，所凭者理耳。如其言妄，即至戚无所逃罪;如真，则道路之人可听也。&rdquo;官怒其言戆，呵逐而出。女冤愤无伸，哭诉于缙绅之门。某先生闻而义之，代剖于宰。宰按之果真，穷治诸无赖，尽返所取。</p><p>　　或议留女居孟第，抚其孤;女不肯。扃其户，使媪抱乌头从与俱归，另舍之。凡乌头日用所需，辄同妪启户出粟，为之营辨;己锱铢无所沾染，抱子食贫，一如曩昔。积数年，乌头渐长，为延师教读;己子则使学操作。妪劝使并读，女曰：&ldquo;乌头之费，其所自有;我耗人之财以教己子，此心何以自明?&rdquo;又数年，为乌头积粟数百石，乃聘于名族，治其第宅，析令归。乌头泣要同居，女从之;然纺绩如故。乌头夫妇夺其具，女曰：&ldquo;我母子坐食，心甚不安。&rdquo;遂早暮为之纪理，使其子巡行阡陌，若为佣然。乌头夫妻有小过，辄斥谴不少贷;稍不悛，则怫然欲去。夫妻跪道悔词，始止。未几，乌头入泮，又辞欲归。乌头不可，捐聘币，为穆子完婚。女乃析子令归。乌头留之不得，阴使人于近村为市恒产百亩而后遗之。后女疾求归。乌头不听。病益笃，嘱曰：&ldquo;必以我归葬!&rdquo;乌头诺。既卒，阴以金啖穆子，俾合葬于孟。及期，棺重，三十人不能举。穆子忽仆，七孔血出，自言：&ldquo;不肖儿，何得遂卖汝母!&rdquo;乌头惧，拜祝之，始愈。乃复停数日，修治穆墓已，始合厝之。</p><p>　　异史氏曰：&ldquo;知己之感，许之以身，此烈男子之所为也。彼女子何知，而奇伟如是?若遇九方皋，直牡视之矣。&rdquo;</p><p>　　刘夫人</p><p>　　廉生者，彰德人。少笃学;早孤，家贫。一日他出，暮归失途。入一村，有媪来谓曰：&ldquo;廉公子何之?夜得毋深乎?&rdquo;生方皇惧，更不暇问其谁何，便求假榻。媪引去，入一大第。有双鬟笼灯，导一妇人出，年四十余，举止大家。媪迎曰：&ldquo;廉公子至。&rdquo;生趋拜。妇喜曰：&ldquo;公子秀发，何但作富家翁乎!&rdquo;即设筵，妇侧坐，劝酹甚殷，而自己举杯未尝饮，举箸亦未尝食。生惶惑，屡审阀阅。笑曰：&ldquo;再尽三爵告君知。&rdquo;生如命饮。妇曰：&ldquo;亡夫刘氏，客江右，遭变遽殒。未亡人独居荒僻，日就零落。虽有两孙，非鸱鸮，即驽骀耳。公子虽异姓，亦三生骨肉也;且至性纯笃，故遂靦然相见。无他烦，薄藏数金，欲倩公子持泛江湖，分其赢余，亦胜案头萤枯死也。&rdquo;生辞曰：&ldquo;少年书痴，恐负重托。&rdquo;妇曰：&ldquo;读书之计，先于谋生。公子聪明，何之不可?&rdquo;遣婢运资出，交兑八百余两。生惶恐固辞，妇曰：&ldquo;妾亦知公子未惯懋迁，但试为之，当无不利。&rdquo;生虑重金非一人可任，谋合商侣。妇曰：&ldquo;勿须。但觅一朴悫谙练之仆，为公子服役足矣。&rdquo;遂轮纤指以卜之曰：&ldquo;伍姓者吉。&rdquo;命仆马囊金送生出，曰：&ldquo;腊尽涤盏，候洗宝装矣。&rdquo;又顾仆曰：&ldquo;此马调良，可以乘御，即赠公子，勿须将回。&rdquo;生归，夜才四鼓，仆系马自去。</p><p>　　明日，多方觅役，果得伍姓，因厚价招之。伍老于行旅，又为人戆拙不苟，资财悉倚付之。往涉荆襄，岁杪始得归，计利三倍。生以得伍力多，于常格外，另有馈赏，谋同飞洒，不令主知。甫抵家，妇已遣人将迎，遂与俱去。见堂上华筵已设;妇出，备极慰劳。生纳资讫，即呈簿;妇置不顾。少顷即席，歌舞鞺鞳，伍亦赐筵外舍，尽醉方归。因生无家室，留守新岁。次日，又求稽盘，妇曰：&ldquo;后无须尔，妾会计久矣。&rdquo;乃出册示生，登志甚悉，并给仆者，亦载其上。生曰：&ldquo;夫人真神人也!&rdquo;过数日，馆谷丰盛，待若子侄。一日，堂上设席，一东面，一南面;堂下设一筵西向。谓生曰：&ldquo;明日财星临照，宜可远行。今为主价粗设祖帐，以壮行色。&rdquo;少间，伍亦呼至，赐坐堂下。一时鼓钲鸣聒。女优进呈曲目，生命唱&ldquo;陶朱富&rdquo;。妇曰：&ldquo;此先兆也，当得西施作内助矣。&rdquo;宴罢，仍以全金付生，曰：&ldquo;此行不可以岁月计，非获巨万勿归也。妾与公子，所凭者在福命，所信者在腹心。勿劳计算，远方之盈绌，妾自知之。&rdquo;生唯唯而退。</p><p>　　往客淮上，进身为鹾贾，逾年，利又数倍。然生嗜读，操筹不忘书卷，所与游皆文士;所获既盈，隐思止之，渐谢任于伍。桃源薛生与最善，适过访之，薛一门俱适别业，昏暮无所复之，阍人延生入，扫榻作炊。细诘主人起居，盖是时方讹传朝廷欲选良家女，犒边庭，民间骚动。闻有少年无妇者，不通媒约，竟以女送诸其家，至有一夕而得两妇者。薛亦新婚于大姓，犹恐舆马喧动，为大令所闻，故暂迁于乡。生既留，初更向尽，方将拂榻就寝，忽闻数人排闼入。阍人不知何语，但闻一人云：&ldquo;官人既不在家，秉烛者何人?&rdquo;阍人答：&ldquo;是廉公子，远客也。&rdquo;俄而问者已入，袍帽光洁，略一举手，即诘邦族。生告之。喜曰：&ldquo;吾同乡也。岳家谁氏?&rdquo;答云：&ldquo;无之。&rdquo;益喜，趋出，即招一少年同入，敬与为礼。卒然曰：&ldquo;实告公子：某慕姓。今夕此来，将送舍妹于薛官人，至此方知无益。进退维谷之际，适逢公子，宁非数乎!&rdquo;生以未悉其人，故踌躇不敢应。慕竟不听其致词，急呼送女者。少间，二媪扶女郎入，坐生榻上。睨之，年十五六，佳妙无双。生喜，始整巾向慕展谢;又嘱阍人行沽，略尽款洽。</p><p>　　慕言：&lsquo;先世彰德人;母族亦世家，今陵夷矣。闻外祖遗有两孙，不知家况何似。&rdquo;生问：&ldquo;伊谁?&rdquo;曰：&ldquo;外祖刘，字晖若，闻在郡北三十里。&rdquo;生曰：&ldquo;仆郡城东南人，去北里颇远;年又最少，无多交知。郡中此姓最繁，止知郡北有刘荆卿，亦文学士，未审是否?然贫矣!&rdquo;慕曰：&ldquo;某祖墓尚在彰郡，每欲扶两榇归葬故里，以资斧未办，姑犹迟迟。今妹子从去，归计益决矣。&rdquo;生闻之，锐然自任。二慕俱喜。酒数行，辞去。生却仆移灯，琴瑟之爱，不可胜言。次日薛已知之，趋入城，除别院馆生。生诣淮，交盘已，留伍居肆，装资返桃源，同二慕启岳父母骸骨，两家细小，载与俱归。入门安置已，囊金诣主。前仆已候于途。</p><p>　　从去，妇逆见，色喜曰：&ldquo;陶朱公载得西子来矣!前日为客，今日吾甥婿也。&rdquo;置酒迎尘，倍益亲爱。生服其先知，因问：&ldquo;夫人与岳母远近?&rdquo;妇云：&ldquo;勿问，久自知之。&rdquo;乃堆金案上，瓜分为五;自取其二，曰：&ldquo;吾无用处，聊贻长孙。&rdquo;生以过多，辞不受。凄然曰：&ldquo;吾家零落，宅中乔木，被人伐作薪;孙子去此颇远，门户萧条，烦公子一营办之。&rdquo;生诺，而金止收其半，妇强纳之。送生出，挥涕而返。生疑怪间，回视第宅，则为墟墓。始悟妇即妻之外祖母也。</p><p>　　既归，赎墓田一顷，封植伟丽。刘有二孙，长即荆卿;次玉卿，饮博无赖，皆贫。兄弟诣生申谢，生悉厚赠之。由此往来最稔。生颇道其经商之由，玉卿窃意冢中多金，夜合博徒数辈，发墓搜之，剖棺露胔，竟无少获，失望而散。生知墓被发，以告荆卿。诣同验之，入圹，见案上累累，前所分金具在。荆卿欲与生共取之。生曰：&ldquo;夫人原留此以待兄也。&rdquo;荆卿乃囊运而归，告诸邑宰，访缉甚严。</p><p>　　后一人卖坟中玉簪，获之，穷讯其党，始知玉卿为首。宰将治以极刑，荆卿代哀，仅得赊死。墓内外两家并力营缮，较前益坚美。由此廉、刘皆富，惟玉卿如故。生及荆卿常河润之，而终不足供其赌博。一夜，盗入生家，执索金资。生所藏金皆以千五百为个，发示之。盗取其二，止有鬼马在厩，用以运之而去。使生送诸野，乃释之。村众望盗火未远，噪逐之。贼惊遁。共至其处，则金委路侧，马已成灰烬。始知马亦鬼也。是夜止失金钏一枚而已。先是，盗执生妻，悦其美，将欲淫。一盗带面具，力呵止之，声似玉卿。盗释生妻，但脱腕钏而去。生以是疑玉卿，然心窃德之。后盗以钏质赌，为捕役所获，诘其党，果有玉卿。宰怒，备极五毒。兄与生谋，欲为贿脱，谋未成而玉卿已死。生狱时恤其妻子。生后登贤书，数世皆素封焉。呜呼!&ldquo;贪&rdquo;字之点画形象，甚近乎&ldquo;贫&rdquo;。如玉卿者，可以鉴矣!</p><p>　　王司马</p><p>　　新城王大司马霁宇镇北边时，常使匠人铸一大杆刀，阔盈尺，重百钧。每按边，辄使四人扛之。卤簿所止，则置地上，故令北人捉之，力撼不可少动。司马阴以桐木依样为刀，宽狭大小无异，贴以银箔，时于马上舞动，诸部落望见，无不震悚。又于边外埋苇薄为界，横斜十余里，状若藩篱，扬言曰：&ldquo;此吾长城也。&rdquo;</p><p>　　北兵至，悉拔而火之。司马又置之。既而三火，乃以炮石伏机其下，北兵焚薄，药石尽发，死伤甚众。既遁去，司马设薄如前。北兵遥望皆却走，以故帖服若神。后司马乞骸归，塞上复警。召再起;司马时年八十有三，力疾陛辞。上慰之曰：&ldquo;但烦卿卧治耳。&rdquo;于是司马复至边。每止处，辄卧幛中。北人闻司马至，皆不信，因假议和，将验真伪。启帘，见司马坦卧，皆望榻伏拜，挢舌而退。</p><p>　　王阮亭云：&ldquo;今抚顺东北哈达城东，插柳以界蒙古，南至朝鲜，西至山海，长亘千里，名&lsquo;柳条边&rsquo;。私越者置重典，著为令。&rdquo;</p><p>　　澂俗</p><p>　　澂人多化物类，出院求食。有客寓旅邸时，见群鼠入米盎，驱之即遁。客伺其入，骤覆之，瓢水灌注其中，顷之尽毙。主人全家暴卒，惟一子在。讼官，官原而宥之。</p><p>　　辽阳军</p><p>　　沂水某，明季充辽阳军。会辽城陷，为乱兵所杀;头虽断，犹不甚死。</p><p>　　至夜，一人执簿来，按点诸鬼。至某，谓其不宜死，使左右续其头而送之。遂共取头按项上，群扶之，风声簌簌，行移时，置之而去。视其地，则故里也。沂令闻之，疑其窃逃。拘讯而得其情，颇不信;又审其颈无少断痕，将刑之。某曰：&ldquo;言无可凭信，但请寄狱中。断头可假，陷城不可假。设辽城无恙，然后受刑未晚也。&rdquo;令从之。数日，辽信至，时日一如所言，遂释之。</p><p>　　邑人</p><p>　　邑有乡人，素无赖。一日，晨起，有二人摄之去。至市头，见屠人以半猪悬架上，二人便极力推挤之，遂觉身与肉合，二人亦径去。少间，屠人卖肉，操刀断割，遂觉一刀一痛，彻于骨髓。后有邻翁来市肉，苦争低昂，添脂搭肉，片片碎割，其苦更惨。肉尽，乃寻途归;归时，日已向辰。家人谓其晏起，乃细述所遭。呼邻问之，则市肉方归，言其片数、斤数，毫发不爽。崇朝之间，已受凌迟一度，不亦奇哉!</p><p>　　单父宰</p><p>　　青州民某，五旬余，继娶少妇。二子恐其复育，乘父醉，潜割睾丸而药糁之。父觉，托病不言，久之，创渐平。忽入室，刀缝绽裂，血溢不止，寻毙。妻知其故，讼于官。官械其子，果伏。骇曰：&ldquo;余今为&lsquo;单父宰&rsquo;矣!&rdquo;并诛之。</p><p>　　邑有王生者，娶月余而出其妻。妻父讼之。时淄宰辛公，问王何故出妻。答云：&ldquo;不可说。&rdquo;固诘之，曰：&ldquo;以其不能产育耳。&rdquo;公曰：&ldquo;妄哉!月余新妇，何知不产?&rdquo;忸怩久之，告曰：&ldquo;其阴甚偏。&rdquo;公笑曰：&ldquo;是则偏之为害，而家之所以不齐也。&rdquo;此可与&ldquo;单父宰&rdquo;并传一笑。</p><p>　　孙必振</p><p>　　孙必振渡江，值大风雷，舟船荡摇，同舟大恐。忽见金甲神立云中，手持金字牌下示;诸人共仰视之，上书&ldquo;孙必振&rdquo;三字，甚真。众谓孙：&ldquo;必汝有犯天谴，请自为一舟，勿相累。&rdquo;孙尚无言，众不待其肯可，视旁有小舟，共推置其上。孙既登舟，回首，则前舟覆矣。</p><p>　　研石</p><p>　　王仲超言：洞庭君山间有石洞，高可容舟，深暗不测，湖水出入其中。尝秉烛泛舟而入，见两壁皆黑石，其色如漆，按之而软;出刀割之，如切硬腐。随意制为研。既出，见风则坚凝过于他石。试之墨，大佳。估舟游楫，往来甚众，中有佳石，不知取用，亦赖好奇者之品题也。</p><p>　　大鼠</p><p>　　万历间。宫中有鼠，大与猫等，为害甚剧。遍求民间佳猫捕制之，辄被啖食。适异国来贡狮猫，毛白如雪。抱投鼠屋，阖其扉，潜窥之。猫蹲良久，鼠逡巡自穴中出，见猫，怒奔之。猫避登几上，鼠亦登，猫则跃下。如此往复，不啻百次。众咸谓猫怯，以为是无能为者。既而鼠跳掷渐迟，硕腹似喘，蹲地上少休。猫即疾下，爪掬顶毛，口龄首领，辗转争持，猫声呜呜，鼠声啾啾。启扉急视，则鼠首已嚼碎矣。然后知猫之避，非怯也，待其惰也。彼出则归，彼归则复，用此智耳。噫!匹夫按剑，何异鼠乎!</p><p>　　武夷</p><p>　　武夷山有削壁千仞，人每于下拾沉香玉块焉。太守闻之，督数百人作云梯，将造顶以觇其异，三年始成。太守登之，将及巅，见大足伸下，一拇指粗于捣衣杵，大声曰：&ldquo;不下，将堕矣!&rdquo;大惊，疾下。才至地，则架木朽折，崩坠无遗。</p><p>　　岳神</p><p>　　扬州提同知，夜梦岳神召之，词色愤怒。仰见一人侍神侧，少为缓颊。醒而恶之。早诣岳庙，默作祈禳。既出，见药肆一人，绝肖所见。问之，知为医生，及归，暴病，特遣人聘之。至则出方为剂，暮服之，中夜而卒。或言：阎罗王与东岳天子，日遣侍者男女十万八千众，分布天下作巫医，名&ldquo;勾魂使者&rdquo;。用药者不可不察也!</p><p>　　张不量</p><p>　　贾人某，至直隶界，忽大雨雹，伏禾中。闻空中云：&ldquo;此张不量田，勿伤其稼。&rdquo;贾私意张氏既云不良，何反祐护?雹止，入村，访问其人，且问取名之义。盖张素封，积粟甚富。每春贫民就贷，偿时多寡不校，悉内之，未尝执概取盈，故名&ldquo;不量&rdquo;，非&ldquo;不良&rdquo;也。众趋田中，见稞穗摧折如麻，独张氏诸田无恙。</p><p>　　皂隶</p><p>　　万历间，历城令梦城隍索人服役，即以皂隶八人书姓名于牒，焚庙中;至夜，八人皆死。庙东有酒肆，肆主故与一隶有素。会夜来沾酒，问：&ldquo;款何客?&rdquo;答：&ldquo;僚友甚多，沽一尊少叙姓名耳。&rdquo;质明，见他役，始知其人已死。入庙启扉，则瓶在焉，贮酒如故。归视所与钱，皆纸灰也。令肖八像于庙，诸役得差，皆先酬之乃行;不然，必遭笞谴。</p><p>　　牛飞</p><p>　　邑人某，购一牛，颇健。夜梦牛生两翼飞去，以为不祥，疑有丧失。牵入市损价售之，以巾裹金，缠臂上。归至半途，见有鹰食残兔，近之甚驯。遂以巾头絷股，臂之。鹰屡摆扑，把捉稍懈，带巾腾去。此虽定数，然不疑梦，不贪拾遗，则走者何遽能飞哉?</p><p>　　刁姓</p><p>　　有刁姓者，家无生产，每出卖许负之术&mdash;&mdash;实无术也&mdash;&mdash;数月一归，则金帛盈橐。共异之。会里人有客于外者，遥见高门内一人，冠华阳巾，言语啁嗻，众妇丛绕之。近视，则刁也。因微窥所为，见有问者曰：&ldquo;吾等众人中，有一夫人在，能辨之乎?&rdquo;盖有一贵人妇微服其中，将以验其术也。里人代为刁窘。刁从容望空横指曰：&ldquo;此何难辨。试观贵人顶上，自有云气环绕。&rdquo;众目不觉集视一人，觇其云气，刁乃指其人曰：&ldquo;此真贵人!&rdquo;众惊以为神。里人归述其诈慧，乃知虽小道，亦必有过人之才;不然，乌能欺耳目、赚金钱，无本而殖哉!</p><p>　　红毛毡</p><p>　　红毛国，旧许与中国相贸易。边帅见其众，不许登岸。红毛人固请：&ldquo;赐一毡地足矣。&rdquo;帅思一毡所容无几，许之。其人置毡岸上，仅容二人;拉之容四五人;且拉且登，顷刻毡大亩许，已数百人矣。短刃并发，出于不意，被掠数里而去。</p><p>　　富翁</p><p>　　富翁某，商贾多贷其资。一日出，有少年从马后，问之，亦假本者。翁诺之。至家，适几上有钱数十，少年即以手叠钱，高下堆垒之。翁谢去，竟不与资。或问故，翁曰：&ldquo;此人必善博，非端人也，所熟之技，不觉形于手足矣。&rdquo;访之果然。</p><p>　　张贡士</p><p>　　安丘张贡士，寝疾，仰卧床头。忽见心头有小人出，长仅半尺;儒冠儒服，作俳优状。唱昆山曲，音调清彻，说白、自道名贯，一与己同;所唱节末，皆其生平所遭。四折既毕，吟诗而没。张犹记其梗概，为人述之。</p><p>　　高西园云：&ldquo;向读渔洋先生《池北偶谈》，见有记心头小人者，为安丘张某事。余素善安丘张卯君，意必其宗属也。一日，晤间问及，始知即卯君事。询其本末，云：当病起时，所记昆山曲者，无一字遗，皆手录成册。后其嫂夫人以为不祥语，焚弃之。每从酒边茶余，犹能记其尾声，常举以诵客。今并识之，以广异闻。其词云：&ldquo;诗云子曰都休讲，不过是都都平丈(相传一村塾师训童子读论语，字多讹谬。其尤堪笑者，读&lsquo;郁郁乎文哉&rsquo;为&lsquo;都都平丈我&rsquo;)。全凭着佛留一百二十行(村塾中有训蒙要书，名庄农杂字。其开章云：佛留一百二十行，惟有庄农打头强，最为鄙俚)。&rsquo;玩其语意，似自道其生平寥落，晚为农家作塾师，主人慢之，而为是曲。意者：夙世老儒，其卯君前身乎?卯君名在辛，善汉隶篆印。&rdquo;</p><p>　　元宝</p><p>　　广东临江山崖巉岩，常有元宝嵌石上。崖下波涌，舟不可泊。或荡桨近摘之，则牢不可动;若其人数应得此，则一摘即落，回首已复生矣。</p><p>　　牧竖</p><p>　　两牧竖入山至狼穴，穴有小狼二，谋分捉之。各登一树，相去数十步。少顷，大狼至，入穴失子，意甚仓皇。竖于树上扭小狼蹄耳故令嗥;大狼闻声仰视，怒奔树下，号且爬抓。其一竖又在彼树致小狼鸣急;狼辍声四顾，始望见之，乃舍此趋彼，跑号如前状。前树又鸣，又转奔之。口无停声，足无停趾，数十往复，奔渐迟，声渐弱;既而奄奄僵卧，久之不动。竖下视之，气已绝矣。</p><p>　　今有豪强子，怒目按剑，若将搏噬;为所怒者，乃阖扇去。豪力尽声嘶，更无敌者，岂不畅然自雄?不知此禽兽之威，人故弄之以为戏耳。</p><p>　　沅俗</p><p>　　李季霖摄篆沅江，初莅任，见猫犬盈堂，讶之。僚属曰：&ldquo;此乡中百姓，瞻仰风采也。&rdquo;少间，人畜已半;移时，都复为人，纷纷并去。一日，出谒客，肩舆在途。忽一舆夫急呼曰：&ldquo;小人吃害矣!&rdquo;即倩役代荷，伏地乞假。怒呵之，役不听，疾奔而去。遣人尾之。役奔入市，觅得一叟，便求按视。叟相之曰：&ldquo;是汝吃害矣。&rdquo;乃以手揣其肤肉，自上而下力推之，推至少股，见皮内坟起，以利刃破之，取出石子一枚，曰：&ldquo;愈矣。&rdquo;乃奔而返。后闻其俗有身卧室中，手即飞出，入人房闼，窃取财物。设被主觉，絷不令去，则此人一臂不用矣。</p><p>　　药僧</p><p>　　济宁某，偶于野寺外，见一游僧，向阳扪虱，杖挂葫芦，似卖药者。因戏曰：&ldquo;和尚亦卖房中丹否?&rdquo;僧曰：&ldquo;有。弱者可强，微者可巨，立刻见效，不俟经宿。&rdquo;某喜求之。僧解衲角，出药一丸，如黍大，令吞之。约半炊时，下部暴长;逾刻自扪，增于旧者三之一。心犹未足，窥僧起遗，窃解衲，拈二三丸并吞之。俄觉肤若裂，筋若抽，项缩腰橐，而阴长不已。大惧，无法。僧返见其状，惊曰：&ldquo;子必窃吾药矣!&rdquo;急与一丸，始觉休止。解衣自视，则几与两股鼎足而三矣。缩颈蹒跚而归。父母皆不能识。从此为废物，日卧街上，多见之者。</p><p>　　蛤</p><p>　　(此名寄生)</p><p>　　东海有蛤，饥时浮岸边，两壳开张;中有小蟹出，赤线系之，离壳数尺，猎食既饱，乃归，壳始合。或潜断其线，两物皆死。</p><p>　　陵县狐</p><p>　　陵县李太史家，每见瓶鼎古玩之物，移列案边，势危将堕。疑厮仆所为，辄怒谴之。仆辈称冤，而亦不知其由，乃严扃斋扉，天明复然。心知其异，暗觇之。一夜，光明满室，讶为盗。两仆近窥，则一狐卧椟上，光自两眸出，晶莹四射。恐其遁，急入捉之。狐啮腕肉欲脱，仆持益坚，因共缚之。举视，则四足皆无骨，随手摇摇若带垂焉。太史念其通灵，不忍杀;覆以柳器，狐不能出，戴器而走。乃数其罪而放之，怪遂绝。</p>"}