{"id":"100567","title":"卷二","content":"<p>　　金世成</p><p>　　金世成，长山人，素不检。忽出家作头陀，类颠，啖不洁以为美。犬羊遗秽于前，辄伏啖之。自号为佛。愚民妇异其所为，执弟子礼者以万千计。金诃使食矢，无敢违者。创殿阁，所费不资，人咸乐输之。邑令南公恶其怪，执而笞之，使修圣庙。门人竞相告曰：&ldquo;佛遭难!&rdquo;争募救之。宫殿旬月而成，其金钱之集，尤捷于酷吏之追呼也。</p><p>　　异史氏曰：&ldquo;予闻金道人，人皆就其名而呼之，谓为&lsquo;今世成佛&rsquo;。品至啖秽，极矣。笞之不足辱，罚之适有济，南令公处法何良也!然学宫圮而烦妖道，亦士大夫之羞矣。&rdquo;</p><p>　　董生</p><p>　　董生，字遐思，青州之西鄙人。冬月薄暮，展被于榻而炽炭焉。方将篝灯，适友人招饮，遂扃户去。至友人所，坐有医人，善太素脉，遍诊诸客。末顾王生九思及董曰：&ldquo;余阅人多矣，脉之奇无如两君者。贵脉而有贱兆，寿脉而有促征。此非鄙人所敢知也。然而董君实甚。&rdquo;共惊问之。曰：&ldquo;某至此亦穷于术，未敢臆决。愿两君自慎之。&rdquo;二人初闻甚骇，既以模棱语，置不为意。</p><p>　　半夜，董归，见斋门虚掩，大疑。醺中自忆，必去时忙促，故忘扃键。入室，未遑爇火，先以手入衾中，探其温否。才一探入，腻有卧人。大惊敛手。急火之，竟为姝丽，韶颜稚齿，神仙不殊。狂喜。戏探下体，则毛尾修然。大惧，欲遁。女已醒，出手捉生臂，问：&ldquo;君何往?&rdquo;董益惧，战栗哀求，愿乞怜恕。女笑曰：&ldquo;何所见而畏我?&rdquo;董曰：&ldquo;我不畏首而畏尾。&rdquo;女又笑曰：&ldquo;君误矣。尾于何有?&rdquo;引董手，强使复探，则髀肉如脂，尻骨童童。笑曰：&ldquo;何如?醉态蒙眬，不知伊何，遂诬妄若此。&rdquo;董固喜其丽，至此益惑，反自咎适然之错，然疑其所来无因。女曰：&ldquo;君不忆东邻之黄发女乎?屈指移居者，已十年矣。尔时我未笄，君垂髫也。&rdquo;董恍然曰：&ldquo;卿周氏之阿琐耶?&rdquo;女曰：&ldquo;是矣。&rdquo;董曰：&ldquo;卿言之，我仿佛忆之。十年不见，遂苗条如此。然何遽能来?&rdquo;女曰：&ldquo;妾适痴郎四五年，翁姑相继逝，又不幸为文君。剩妾一身，茕无所依。忆孩时相识者惟君，故来相见就。入门已暮，邀饮者适至，遂潜隐以待君归。待之既久，足冰肌粟，故借被以自温耳，幸勿见疑。&rdquo;董喜，解衣共寝，意殊自得。</p><p>　　月余，渐羸瘦，家人怪问，辄言不自知。久之面目益支离，乃惧，复造善脉者诊之。医曰：&ldquo;此妖脉也。前日之死征验矣，疾不可为也。&rdquo;董大哭，不去，医不得已，为之针手灸脐，而赠以药。嘱曰：&ldquo;如有所遇，力绝之。&rdquo;董亦自危。既归，女笑要之。怫然曰：&ldquo;勿复相纠缠，我行且死!&rdquo;走不顾。女大惭，亦怒曰：&ldquo;汝尚欲生耶!&rdquo;至夜，董服药独寝，甫交睫，梦与女交，醒已遗矣。益恐，移寝于内，妻子夹守之。梦如故，窥女子已失所在。积数日，董吐血斗余而死。</p><p>　　王九思在斋中，见一女子来，悦其美而私之。诘所自，曰：&ldquo;妾遐思之邻也。渠旧与妾善，不意为狐惑而死。此辈妖气可畏，读书人宜慎相防。&rdquo;王益佩之，遂相欢待。居数日，迷罔病瘠，忽梦董曰：&ldquo;与君好者狐也。杀我矣，又欲杀我友。我已诉之冥府，泄此幽愤。七日之夜，当炷香室外，勿忘。&rdquo;醒而异之。谓女曰：&ldquo;我病甚，恐委沟壑，或劝勿室也。&rdquo;女曰：&ldquo;命当寿，室亦生，不寿，勿室亦死也。&rdquo;坐与调笑，王心不能自持，又乱之。已而悔之，而不能绝。及暮插香户上。女来，拔弃之。夜又梦董来，让其违嘱。次夜，暗嘱家人，俟寝后潜炷香室外。女在榻上，忽惊曰：&ldquo;又置香也。&rdquo;王言不知。女急起得香，又折灭之。入曰：&ldquo;谁教君为此者?&rdquo;王曰：&ldquo;或室人忧病，听巫家厌禳耳。&rdquo;女彷徨不乐。</p><p>　　家人潜窥香灭，又炷之。女忽叹曰：&ldquo;君福泽良厚。我误害遐思而奔子，诚我之过。我将与彼就质于冥曹。君如不忘夙好，勿坏我皮囊也。&rdquo;逡巡下榻，仆地而死。烛之，狐也。犹恐其活，遽呼家人，剥其革而悬焉。王病甚，见狐来曰：&ldquo;我诉诸法曹。法曹谓董君见色而动，死当其罪;但咎我不当惑人，追金丹去，复令还生。皮囊何在?&rdquo;曰：&ldquo;家人不知，已脱之矣。&rdquo;狐惨然曰：&ldquo;余杀人多矣。今死已晚，然忍哉君乎!&rdquo;恨恨而去。王病几危，半年乃瘥。</p><p>　　龁石</p><p>　　新城王钦文太翁家，有圉人王姓，初入劳山学道。久之，不火食，惟啖松子及白石。遍体生毛。既数年，念母老归里，渐复火食，犹啖石如故。向日视之，即知石之甘苦酸咸，如啖芋然。母死，复入山，今又十七八年矣。</p><p>　　猪婆龙</p><p>　　猪婆龙，产于江西，形似龙而短，能横飞，常出沿江岸扑食鹅鸭。或猎得之，货其肉于陈、柯。此二姓皆友谅之裔，世食婆龙肉，他族不敢食也。一客自江右来，得一头，紫舟中。一日，泊舟钱塘，缚稍懈，忽跃入江。俄倾，波涛大作，估舟倾沉。</p><p>　　某公</p><p>　　陕右某公，辛丑进士，能记前身。尝言前生为士人，中年而死，死后见冥王判事，鼎铛油镬，一如世传。殿东隅设数架，上搭猪羊犬马诸皮。簿吏呼名，或罚作马，或罚作猪，皆裸之，于架上取皮被之。俄至公，闻冥王曰：&ldquo;是宜作羊。&rdquo;鬼取一白羊皮来，捺覆公体。吏白：&ldquo;是曾拯一人死。&rdquo;王捡籍覆视，示曰：&ldquo;免之。恶虽多，此善可赎。&rdquo;鬼又褫其毛革，革已粘体，不可复动，两鬼捉臂按胸，力脱之，痛苦不可名状，皮片片断裂，不得尽净，既脱，近肩处犹粘羊皮大如掌。公既生，背上有羊毛丛生，剪去复出。</p><p>　　庙鬼</p><p>　　新城诸生王启后者，方伯中宇公象坤曾孙。见一妇人入室，貌肥黑不扬。笑近坐榻，意甚亵。王拒之，不去。由此坐卧辄见之，而意坚定，终不摇。妇怒，批其颊有声，而亦不甚痛。妇以带悬梁上，捽与并缢。王不觉自投梁下，引颈作缢状。人见其足离地，挺然立当中，即亦不能死。自是病颠，忽曰：&ldquo;彼将与我投河矣。&rdquo;望河狂奔，曳之乃止。如此百端，日常数作，术药罔效。一日，忽见有武士绾锁而入，怒叱曰：&ldquo;朴诚者汝何敢扰!&rdquo;即絷妇项，自棂中出。才至窗外，妇不复人形，目电闪，口血赤如盆。忆城隍庙中有泥鬼四，绝类其一焉。于是病若失。</p><p>　　陆判</p><p>　　陵阳朱尔旦，字小明。性豪放。然素钝，学虽笃，尚未知名。一日，文社众饮，或戏之云：&ldquo;君有豪名，能深夜负十王殿左廊下判官来。众当醵作筵。&rdquo;盖陵阳有十王殿，神鬼皆木雕，妆饰如生。东庑有立判，绿面赤须，貌尤狞恶。或夜闻两廊下拷讯声。入者，毛皆森竖。故众以此难朱。朱笑起，径去。居无何，门外大呼曰：&ldquo;我请髯宗师至矣!&rdquo;众起。俄负判入，置几上，奉觞酹之三。众睹之，瑟缩不安于坐，仍请负去。朱又把酒灌地，祝曰：&ldquo;门生狂率不文，大宗师谅不为怪。荒舍匪遥，合乘兴来觅饮，幸勿为畛畦。&rdquo;乃负之去。次日，众果招饮。抵暮，半醉而归，兴未阑，挑灯独酌。忽有人搴帘入，视之，则判官也。起曰：&ldquo;噫，吾殆将死矣!前夕冒渎，今来加斧锧耶?&rdquo;判启浓髯微笑曰：&ldquo;非也。昨蒙高义相订，夜偶暇，敬践达人之约。&rdquo;朱大悦，牵衣促坐，自起涤器爇火。判曰：&ldquo;天道温和，可以冷饮。&rdquo;朱如命，置瓶案上，奔告家人治肴果。妻闻大骇，戒勿出。朱不听，立俟治具以出。易盏交酬，始询姓氏。曰：&ldquo;我陆姓，无名字。&rdquo;与谈典故，应答如响。问：&ldquo;知制艺否?&rdquo;曰：&ldquo;妍媸亦颇辨之。阴司诵读，与阳世亦略同。&rdquo;陆豪饮，一举十觥。朱因竟日饮，遂不觉玉山倾颓，伏几醺睡。比醒，则残烛昏黄，鬼客已去。自是三两日辄一来，情益洽，时抵足卧。朱献窗稿，陆辄红勒之，都言不佳。一夜，朱醉先寝，陆犹自酌。忽醉梦中，脏腹微痛。醒而视之，则陆危坐床前，破腔出肠胃，条条整理。愕曰：&ldquo;夙无仇怨，何以见杀?&rdquo;陆笑云：&ldquo;勿惧!我与君易慧心耳。&rdquo;从容纳肠已，复合之，末以裹足布束朱腰。作用毕，视榻上亦无血迹。腹间觉少麻木。见陆置肉块几上，问之。曰：&ldquo;此君心也。作文不快，知君之毛窍塞耳。适在冥间，于千万心中拣得佳者一枚，为君易之，留此以补缺数。&rdquo;乃起，掩扉去。天明解视，则创缝已合，有线而赤者存焉。自是文思大进，过眼不忘。数日，又出文示陆，陆曰：&ldquo;可矣。但君福薄，不能大显贵，乡、科而已。&rdquo;问：&ldquo;何时?&rdquo;曰：&ldquo;今岁必魁。&rdquo;未几，科试冠军，秋闱果中魁元。同社中诸生素揶揄之，及见闱墨，相视而惊，细询始知其异。共求朱先容，愿纳交陆。陆诺之。众大设以待之。更初，陆至，赤髯生动，目炯炯如电。众茫乎无色，齿欲相击，渐引去。</p><p>　　朱乃携陆归饮，既醺，朱曰：&ldquo;湔肠伐胃，受赐已多。尚有一事相烦，不知可否?&rdquo;陆便请命。朱曰：&ldquo;山荆，予结发人，下体颇亦不恶，但头面目不甚佳。欲烦君刀斧，如何?&rdquo;陆笑曰：&ldquo;诺，容徐以图之。&rdquo;过数日，半夜来叩门。朱急起延入，烛之，见襟裹一物。诘之，曰：&ldquo;君曩所嘱，向艰物色。适得美人首，敬报君命。&rdquo;朱拨视，颈血犹湿。陆力促急入，勿惊禽犬。朱虑门户夜扃。陆至，以手推扉，扉自开。引至卧室，见夫人侧身眠。陆以头授朱抱之，自于靴中出白刃如匕首，按夫人项，着力如切腐状，迎刃而解，首落枕畔。急于生怀，取美人首合项上，详审端正，而后按捺。已而移枕塞肩际，命朱瘗首静所，乃去。朱妻醒，觉颈间微麻，面颊甲错，搓之，得血片。甚骇，呼婢汲盥。婢见面血狼藉，惊绝，濯之，盆水尽赤。举首则面目全非，又骇极。夫人引镜自照，错愕不能自解，朱入告之。因反覆细视，则长眉掩鬓，笑靥承颧，画中人也。解领验之，有红线一周，上下肉色，判然而异。</p><p>　　先是，吴侍御有女甚美，未嫁而丧二夫，故十九犹未醮也。上元游十王殿时，游人甚杂，内有无赖贼窥而艳之，遂阴访居里，乘夜梯入，穴寝门，杀一婢于床下，逼女与淫，女力拒声喊，贼怒而杀之。吴夫人微闻闹声，叫婢往视，见尸骇绝。举家尽起，停尸堂上，置首项侧，一门啼号，纷腾终夜。诘旦启衾，则身在而失其首。遍挞侍女，谓所守不坚，致葬犬腹。侍御告郡，郡严限捕贼，三月而罪人弗得。渐有以朱家换头之异闻吴公者。吴疑之，遣媪探诸其家。入见夫人，骇走以告吴公。公视女尸故存，惊疑无以自决。猜朱以左道杀女，往诘朱。朱曰：&ldquo;室人梦易其首，实不解其何故?谓仆杀之，则冤也。&rdquo;吴不信，讼之。收家人鞠之，一如主言。郡守不能决。朱归，求计于陆。陆曰：&ldquo;不难，当使伊女自言之。&rdquo;吴夜梦女曰：&ldquo;儿为苏溪杨大年所杀，无与朱孝廉。彼不艳其妻，陆判官取儿首与之易之，是儿身死而头生也。愿勿相仇。&rdquo;醒告夫人，所梦同。乃言于官。问之，果有杨大年。执而械之，遂伏其罪。吴乃诣朱，请见夫人，由此为翁婿。乃以朱妻首合女尸而葬焉。</p><p>　　朱三入礼闱，皆以场规被放，于是灰心仕进。积三十年，一夕，陆告曰：&ldquo;君寿不永矣。&rdquo;问其期，对以五日。&ldquo;能相救否?&rdquo;曰：&ldquo;惟天所命，人何能私?且自达人观之，生死一耳，何必生之为乐，死之为悲?&rdquo;朱以为然。即制衣衾棺椁，既竟，盛服而没。翌日，夫人方扶柩哭，朱忽冉冉自外至。夫人惧。朱曰：&ldquo;我诚鬼，不异生时。虑尔寡母孤儿，殊恋恋耳。&rdquo;夫人大恸，涕垂膺，朱依依慰解之。夫人曰：&ldquo;古有还魂之说，君既有灵，何不再生?&rdquo;朱曰：&ldquo;天数不可违也。&rdquo;问：&ldquo;在阴司作何务?&rdquo;曰：&ldquo;陆判荐我督案务，受有官爵，亦无所苦。&rdquo;夫人欲再语，朱曰：&ldquo;陆判与我同来，可设酒馔。&rdquo;趋而出。夫人依言营备。但闻室中笑语，亮气高声，宛若生前。半夜窥之，窅然已逝。</p><p>　　自是三数日辄一来，时而留宿缱绻，家中事就便经纪。子玮方五岁，来辄提抱，至七八岁，则灯下教读。子亦慧，九岁能文，十五入邑庠，竟不知无父也。从此来渐疏，日月至焉而已。又一夕来，谓夫人曰：&ldquo;今与卿永诀矣。&rdquo;问：&ldquo;何往?&rdquo;曰：&ldquo;承帝命为太华卿，行将远赴，事烦途隔，故不能来。&rdquo;母子持之哭，曰：&ldquo;勿尔!儿已成立，家计尚可存活，岂有百岁不拆之鸾凤耶!&rdquo;顾子曰：&ldquo;好为人，勿堕父业。十年后一相见耳。&rdquo;径出门去，于是遂绝。</p><p>　　后玮二十五举进士，官行人。奉命祭西岳，道经华阴，忽有舆从羽葆，驰冲卤薄。讶之。审视车中人，其父也，下车哭伏道左。父停舆曰：&ldquo;官声好，我瞑目矣。&rdquo;玮伏不起。朱促舆行，火驰不顾。去数步，回望，解佩刀遣人持赠。遥语曰：&ldquo;佩之则贵。&rdquo;玮欲追从，见舆马人从飘忽若风，瞬息不见。痛恨良久。抽刀视之，制极精工，镌字一行，曰：&ldquo;胆欲大而心欲小，智欲圆而行欲方。&rdquo;</p><p>　　玮后官至司马。生五子，曰沉，曰潜，曰沕，曰浑，曰深。一夕，梦父曰：&ldquo;佩刀宜赠浑也。&rdquo;从之。浑仕为总宪，有政声。</p><p>　　异史氏曰：&ldquo;断鹤续凫，矫作者妄。移花接木，创始者奇。而况加凿削于心肝，施刀锥于颈项者哉?陆公者，可谓媸皮裹妍骨矣。明季至今，为岁不远，陵阳陆公犹存乎?尚有灵焉否也?为之执鞭，所忻慕焉。&rdquo;</p><p>　　婴宁</p><p>　　王子服，莒之罗店人。早孤。绝慧，十四入泮。母最爱之，寻常不令游郊野。聘萧氏，未嫁而夭，故求凰未就也。</p><p>　　会上元，有舅氏子吴生，邀同眺瞩，方至村外，舅家仆来，招吴去。生见游女如云，乘兴独游。有女郎携婢，拈梅花一枝，容华绝代，笑容可掬。生注目不移，竟忘顾忌。女过去数武，顾婢子笑曰：&ldquo;个儿郎目灼灼似贼!&rdquo;遗花地上，笑语自去。生拾花怅然，神魂丧失，怏怏遂返。至家，藏花枕底，垂头而睡，不语亦不食。母忧之。醮禳益剧，肌革锐减。医师诊视，投剂发表，忽忽若迷。母抚问所由，默然不答。适吴生来，嘱秘诘之。吴至榻前，生见之泪下，吴就榻慰解，渐致研诘，生具吐其实，且求谋画。吴笑曰：&ldquo;君意亦痴!此愿有何难遂?当代访之。徒步于野，必非世家。如其未字，事固谐矣，不然，拚以重赂，计必允遂。但得痊瘳，成事在我。&rdquo;生闻之，不觉解颐。吴出告母，物色女子居里，而探访既穷，并无踪迹。母大忧，无所为计。然自吴去后，颜顿开，食亦略进。数日，吴复来。生问所谋。吴绐之曰：&ldquo;已得之矣。我以为谁何人，乃我姑之女，即君姨妹，今尚待聘。虽内戚有婚姻之嫌，实告之，无不谐者。&rdquo;生喜溢眉宇，问：&ldquo;居何里?&rdquo;吴诡曰：&ldquo;西南山中，去此可三十余里。&rdquo;生又嘱再四，吴锐身自任而去。</p><p>　　生由是饮食渐加，日就平复。探视枕底，花虽枯，未便雕落。凝思把玩，如见其人。怪吴不至，折柬招之，吴支托不肯赴招。生恚怒，悒悒不欢。母虑其复病，急为议姻，略与商榷，辄摇首不愿，惟日盼吴。吴迄无耗，益怨恨之。转思三十里非遥，何必仰息他人?怀梅袖中，负气自往，而家人不知也。伶仃独步，无可问程，但望南山行去。约三十余里，乱山合沓，空翠爽肌、寂无人行，止有鸟道。遥望谷底，丛花乱树中，隐隐有小里落。下山入村，见舍宇无多，皆茅屋，而意甚修雅。北向一家，门前皆丝柳，墙内桃杏尤繁，间以修竹，野鸟格磔其中。意其园亭，不敢遽入。回顾对户，有巨石滑洁，因坐少憩。俄闻墙内有女子，长呼&ldquo;小荣&rdquo;，其声娇细。方伫听间，一女郎由东而西，执杏花一朵，俯首自簪;举头见生，遂不复簪，含笑拈花而入。审视之，即上元途中所遇也。心骤喜。但念无以阶进。欲呼姨氏，顾从无还往，惧有讹误。门内无人可问，坐卧徘徊，自朝至于日昃，盈盈望断，并忘饥渴。时见女子露半面来窥，似讶其不去者。忽一老媪扶杖出，顾生曰：&ldquo;何处郎君，闻自辰刻来，以至于今。意将何为?得勿饥也?&rdquo;生急起揖之，答云：&ldquo;将以盼亲。&rdquo;媪聋聩不闻。又大言之。乃问：&ldquo;贵戚何姓?&rdquo;生不能答。媪笑曰：&ldquo;奇哉!姓名自不知，何亲可探?我视郎君，亦书痴耳。不如从我来，啖以粗粝，家有短榻可卧。待明朝归，询知姓氏，再来探访。&rdquo;生方腹馁思啖，又从此渐近丽人，大喜。从媪入，见门内白石砌路，夹道红花，片片坠阶上，曲折而西，又启一关，豆棚花架满庭中。肃客入舍，粉壁光如明镜，窗外海棠枝朵，探入室中，裀藉几榻，罔不洁泽。甫坐，即有人自窗外隐约相窥。媪唤：&ldquo;小荣!可速作黍。&rdquo;外有婢子嗷声而应。坐次，具展宗阀。媪曰：&ldquo;郎君外祖，莫姓吴否?&rdquo;答曰：&ldquo;然。&rdquo;媪惊曰：&ldquo;是吾甥也!尊堂，我妹子。年来以家窭贫，又无三尺之男，遂至音问梗塞。甥长成如许，尚不相识。&rdquo;生曰：&ldquo;此来即为姨也，匆遽遂忘姓氏。&rdquo;媪曰：&ldquo;老身秦姓，并无诞育，弱息亦为庶产。渠母改醮，遗我鞠养。颇亦不钝，但少教训，嬉不知愁。少顷，使来拜识。&rdquo;未几，婢子具饭，雏尾盈握。媪劝餐已，婢来敛具。媪曰：&ldquo;唤宁姑来。&rdquo;婢应去。良久，闻户外隐有笑声。媪又唤曰：&ldquo;婴宁，汝姨兄在此。&rdquo;户外嗤嗤笑不已。婢推之以入，犹掩其口，笑不可遏。媪嗔目曰：&ldquo;有客在，咤咤叱叱，景象何堪?&rdquo;女忍笑而立，生揖之。媪曰：&ldquo;此王郎，汝姨子。一家尚不相识，可笑人也。&rdquo;生问：&ldquo;妹子年几何矣?&rdquo;媪未能解。生又言之。女复笑，不可仰视。媪谓生曰：&ldquo;我言少教诲，此可见矣。年已十六，呆痴如婴儿。&rdquo;生曰：&ldquo;小甥一岁。&rdquo;曰：&ldquo;阿甥已十七矣，得非庚午属马者耶?&rdquo;生首应之。又问：&ldquo;甥妇阿谁?&rdquo;答曰：&ldquo;无之。&rdquo;曰：&ldquo;如甥才貌，何十七岁犹未聘?婴宁亦无姑家，极相匹敌。惜有内亲之嫌。&rdquo;生无语，目注婴宁，不遑他瞬。婢向女小语云：&ldquo;目灼灼，贼腔未改!&rdquo;女又大笑，顾婢曰：&ldquo;视碧桃开未?&rdquo;遽起，以袖掩口，细碎连步而出。至门外笑声始纵。媪亦起，唤婢幞被，为生安置。曰：&ldquo;阿甥来不易，宜留三五日，迟迟送汝归。如嫌幽闷，舍后有小园，可供消遣;有书可读。&rdquo;</p><p>　　次日，至舍后，果有园半亩，细草铺毡，杨花糁径。有草舍三楹，花木四合其所。穿花小步，闻树头苏苏有声，仰视，则婴宁在上。见生来，狂笑欲堕。生曰：&ldquo;勿尔，堕矣!&rdquo;女且下且笑，不能自止。方将及地，失手而堕，笑乃止。生扶之，阴捘其腕。女笑又作，倚树不能行，良久乃罢。生俟其笑歇，乃出袖中花示之。女接之曰：&ldquo;枯矣。何留之?&rdquo;曰：&ldquo;此上元妹子所遗，故存之。&rdquo;问：&ldquo;存之何益?&rdquo;曰：&ldquo;以示相爱不忘。自上元相遇，凝思成病，自分化为异物;不图得见颜色，幸垂怜悯。&rdquo;女曰：&ldquo;此大细事，至戚何所靳惜?待郎行时，园中花，当唤老奴来，折一巨捆负送之。&rdquo;生曰：&ldquo;妹子痴耶?&rdquo;女曰：&ldquo;何便是痴?&rdquo;生曰：&ldquo;我非爱花，爱拈花之人耳。&rdquo;女曰：&ldquo;葭莩之情，爱何待言。&rdquo;生曰：&ldquo;我所为爱，非瓜葛之爱，乃夫妻之爱。&rdquo;女曰：&ldquo;有以异乎?&rdquo;曰：&ldquo;夜共枕席耳。&rdquo;女俯首思良久，曰：&ldquo;我不惯与生人睡。&rdquo;语未已，婢潜至，生惶恐遁去。少时，会母所。母问：&ldquo;何往?&rdquo;女答以园中共话。媪曰：&ldquo;饭熟已久，有何长言，周遮乃尔。&rdquo;女曰：&ldquo;大哥欲我共寝。&rdquo;言未已，生大窘，急目瞪之。女微笑而止。幸媪不闻，犹絮絮究诘。生急以他词掩之，因小语责女。女曰：&ldquo;适此语不应说耶?&rdquo;生曰：&ldquo;此背人语。&rdquo;女曰：&ldquo;背他人，岂得背老母?且寝处亦常事，何讳之?&rdquo;生恨其痴，无术可悟之。</p><p>　　食方竟，家人捉双卫来寻生。先是，母待生久不归，始疑。村中搜觅已遍，竟无踪兆，因往寻吴。吴忆曩言，因教于西南山村寻觅。凡历数村，始至于此。生出门，适相值，便入告媪，且请偕女同归。媪喜曰：&ldquo;我有志，匪伊朝夕。但残躯不能远涉，得甥携妹子去，识认阿姨，大好!&rdquo;呼婴宁，宁笑至。媪曰：&ldquo;大哥欲同汝去，可装束。&rdquo;又饷家人酒食，始送之出曰：&ldquo;姨家田产丰裕，能养冗人。到彼且勿归，小学诗礼，亦好事翁姑。即烦阿姨，择一良匹与汝。&rdquo;二人遂发。至山坳，回顾，犹依稀见媪倚门北望也。</p><p>　　抵家，母睹姝丽，惊问为谁。生以姨妹对。母曰：&ldquo;前吴郎与儿言者，诈也。我未有姊，何以得甥?&rdquo;问女，女曰：&ldquo;我非母出。父为秦氏，没时，儿在褓中，不能记忆。&rdquo;母曰：&ldquo;我一姊适秦氏，良确。然殂谢已久，那得复存?&rdquo;因审诘面庞、志赘，一一符合。又疑曰：&ldquo;是矣。然亡已多年。&rdquo;疑虑间，吴生至，女避入室。吴询得故，惘然久之。忽曰：&ldquo;此女名婴宁耶?&rdquo;生然之。吴极称怪事。问所自知，吴曰：&ldquo;秦家姑去世后，姑丈鳏居，祟于狐，病瘠死。狐生女名婴宁，绷卧床上，家人皆见之。姑丈没，狐犹时来。后求天师符粘壁上，狐遂携女去。将勿此耶?&rdquo;彼此疑参。但闻室中嗤嗤皆婴宁笑声。母曰：&ldquo;此女亦太憨。&rdquo;吴生请面之。母入室，女犹浓笑不顾。母促令出，始极力忍笑，又面壁移时，方出。才一展拜，翻然遽入，放声大笑。满室妇女，为之粲然。</p><p>　　吴请往觇其异，就便执柯。寻至村所，庐舍全无，山花零落而已。吴忆葬处，仿佛不远，然坟垅湮没，莫可辨识，诧叹而返。母疑其为鬼，入告吴言，女略无骇意。又吊其无家，亦殊无悲意，孜孜憨笑而已。众莫之测，母令与少女同寝止，昧爽即来省问，操女红精巧绝伦。但善笑，禁之亦不可止。然笑处嫣然，狂而不损其媚，人皆乐之。邻女少妇，争承迎之。母择吉为之合卺，而终恐为鬼物，窃于日中窥之，形影殊无少异。</p><p>　　至日，使华装行新妇礼，女笑极不能俯仰，遂罢。生以憨痴，恐泄漏房中隐事，而女殊密秘，不肯道一语。每值母忧怒，女至，一笑即解。奴婢小过，恐遭鞭楚，辄求诣母共话，罪婢投见，恒得免。而爱花成癖，物色遍戚党;窃典金钗，购佳种，数月，阶砌藩溷，无非花者。庭后有木香一架，故邻西家。女每攀登其上，摘供簪玩。母时遇见，辄诃之，女卒不改。一日，西人子见之，凝注倾倒。女不避而笑。西人子谓女意属己，心益荡。女指墙底笑而下，西人子谓示约处，大悦。及昏而往，女果在焉。就而淫之，则阴如锥刺，痛彻于心，大号而踣。细视非女，则一枯木卧墙边，所接乃水淋窍也。邻父闻声，急奔研问，呻而不言。妻来，始以实告。爇火烛窥，见中有巨蝎，如小蟹然，翁碎木捉杀之。负子至家，半夜寻卒。邻人讼生，讦发婴宁妖异。邑宰素仰生才，稔知其笃行士，谓邻翁讼诬，将杖责之，生为乞免，遂释而出。母谓女曰：&ldquo;憨狂尔尔，早知过喜而伏忧也。邑令神明，幸不牵累。设鹘突官宰，必逮妇女质公堂，我儿何颜见戚里?&rdquo;女正色，矢不复笑。母曰：&ldquo;人罔不笑，但须有时。&rdquo;而女由是竟不复笑，虽故逗之，亦终不笑，然竟日未尝有戚容。</p><p>　　一夕，对生零涕。异之。女哽咽曰：&ldquo;曩以相从日浅，言之恐致骇怪。今日察姑及郎，皆过爱无有异心，直告或无妨乎?妾本狐产。母临去，以妾托鬼母，相依十余年，始有今日。妾又无兄弟，所恃者惟君。老母岑寂山阿，无人怜而合厝之，九泉辄为悼恨。君倘不惜烦费，使地下人消此怨恫，庶养女者不忍溺弃。&rdquo;生诺之，然虑坟冢迷于荒草。女言无虑。刻日，夫妇舆榇而往。女于荒烟错楚中，指示墓处，果得媪尸，肤革犹存。女抚哭哀痛。舁归，寻秦氏墓合葬焉。是夜，生梦媪来称谢，寤而述之。女曰：&ldquo;妾夜见之，嘱勿惊郎君耳。&rdquo;生恨不邀留。女曰：&ldquo;彼鬼也。生人多，阳气胜，何能久居?&rdquo;生问小荣，曰：&ldquo;是亦狐，最黠。狐母留以视妾，每摄饵相哺，故德之常不去心。昨问母，云已嫁之。&rdquo;由是岁值寒食，夫妇登秦墓，拜扫无缺。女逾年，生一子。在怀抱中，不畏生人，见人辄笑，亦大有母风云。</p><p>　　异史氏曰：&ldquo;观其孜孜憨笑，似全无心肝者。而墙下恶作剧，其黠孰甚焉。至凄恋鬼母，反笑为哭，我婴宁何常憨耶。窃闻山中有草，名&lsquo;笑矣乎&rsquo;，嗅之，则笑不可止。房中植此一种，则合欢、忘忧，并无颜色矣。若解语花，正嫌其作态耳。&rdquo;</p><p>　　聂小倩</p><p>　　宁采臣，浙人。性慷爽，廉隅自重。每对人言：&ldquo;生平无二色。&rdquo;适赴金华，至北郭，解装兰若。寺中殿塔壮丽，然蓬蒿没人，似绝行踪。东西僧舍，双扉虚掩，惟南一小舍，扃键如新。又顾殿东隅，修竹拱把，阶下有巨池，野藕已花。意甚乐其幽杳。会学使案临，城舍价昂，思便留止，遂散步以待僧归。日暮，有士人来，启南扉。宁趋为礼，且告以意。士人曰：&ldquo;此间无房主，仆亦侨居。能甘荒落，旦暮惠教，幸甚!&rdquo;宁喜，藉藁代床，支板作几，为久客计。是夜，月明高洁，清光似水，二人促膝殿廊，各展姓字。士人自言：&ldquo;燕姓，字赤霞。&rdquo;宁疑为赴试者，而听其音声，殊不类浙。诘之，自言：&ldquo;秦人。&rdquo;语甚朴诚。既而相对词竭，遂拱别归寝。</p><p>　　宁以新居，久不成寐。闻舍北喁喁，如有家口。起伏北壁石窗下，微窥之，见短墙外一小院落，有妇可四十余;又一媪衣(黑曷)绯，插蓬沓，鲐背龙钟，偶语月下。妇曰：&ldquo;小倩何久不来?&rdquo;媪曰：&ldquo;殆好至矣。&rdquo;妇曰：&ldquo;将无向姥姥有怨言否?&rdquo;曰：&ldquo;不闻;但意似蹙蹙。&rdquo;妇曰：&ldquo;婢子不宜好相识。&rdquo;言未已，有十七八女子来，仿佛艳绝。媪笑曰：&ldquo;背地不言人，我两个正谈道，小妖婢悄来无迹响，幸不訾着短处。&rdquo;又曰：&ldquo;小娘子端好是画中人，遮莫老身是男子，也被摄去。&rdquo;女曰：&ldquo;姥姥不相誉，更阿谁道好?&rdquo;妇人女子又不知何言。宁意其邻人眷口，寝不复听;又许时，始寂无声。</p><p>　　方将睡去，觉有人至寝所，急起审顾，则北院女子也。惊问之，女笑曰：&ldquo;月夜不寐，愿修燕好。&rdquo;宁正容曰：&ldquo;卿防物议，我畏人言。略一失足，廉耻道丧。&rdquo;女云：&ldquo;夜无知者。&rdquo;宁又咄之。女逡巡若复有词。宁叱：&ldquo;速去!不然，当呼南舍生知。&rdquo;女惧，乃退。至户外忽返，以黄金一锭置褥上。宁掇掷庭墀，曰：&ldquo;非义之物，污我橐橐!&rdquo;女惭出，拾金自言曰：&ldquo;此汉当是铁石。&rdquo;诘旦，有兰溪生携一仆来候试，寓于东厢，至夜暴亡。足心有小孔，如锥刺者，细细有血出，俱莫知故。经宿，一仆死，症亦如之。向晚，燕生归，宁质之，燕以为魅。宁素抗直，颇不在意。宵分，女子复至，谓宁曰：&ldquo;妾阅人多矣，未有刚肠如君者。君诚圣贤，妾不敢欺。小倩，姓聂氏，十八夭殂，葬于寺侧，被妖物威胁，历役贱务，腆颜向人，实非所乐。今寺中无可杀者，恐当以夜叉来。&rdquo;宁骇求计。女曰：&ldquo;与燕生同室可免。&rdquo;问：&ldquo;何不惑燕生?&rdquo;曰：&ldquo;彼奇人也，固不敢近。&rdquo;又问：&ldquo;何以迷人?&rdquo;曰：&ldquo;狎昵我者，隐以锥刺其足，彼即茫若迷，因摄血以供妖饮。又惑以金，非金也，乃罗刹鬼骨，留之能截取人心肝。二者，凡以投时好耳。&rdquo;宁感谢，问戒备之期，答以明宵。临别泣曰：&ldquo;妾堕玄海，求岸不得。郎君义气干云，必能拔生救苦。倘肯囊妾朽骨，归葬安宅，不啻再造。&rdquo;宁毅然诺之。因问葬处，曰：&ldquo;但记白杨之上，有乌巢者是也。&rdquo;言已出门，纷然而灭。</p><p>　　明日，恐燕他出，早诣邀致。辰后具酒馔，留意察燕。既约同宿，辞以性癖耽寂。宁不听，强携卧具来，燕不得已，移榻从之，嘱曰：&ldquo;仆知足下丈夫，倾风良切。要有微衷，难以遽白。幸勿翻窥箧袱，违之两俱不利。&rdquo;宁谨受教。既各寝，燕以箱箧置窗上，就枕移时，齁如雷吼。宁不能寐。近一更许，窗外隐隐有人影。俄而近窗来窥，目光睒闪。宁惧，方欲呼燕，忽有物裂箧而出，耀若匹练，触折窗上石棂，飙然一射，即遽敛入，宛如电灭。燕觉而起，宁伪睡以觇之。燕捧箧检征，取一物，对月嗅视，白光晶莹，长可二寸，径韭叶许。已而数重包固，仍置破箧中。自语曰：&ldquo;何物老魅，直尔大胆，致坏箧子。&rdquo;遂复卧。宁大奇之，因起问之，且告以所见。燕曰：&ldquo;既相知爱，何敢深隐。我，剑客也。若非石棂，妖当立毙;虽然，亦伤。&rdquo;问：&ldquo;所缄何物?&rdquo;曰：&ldquo;剑也。适嗅之，有妖气。&rdquo;宁欲观之。慨出相示，荧荧然一小剑也。于是益厚重燕。</p><p>　　明日，视窗外，有血迹。遂出寺北，见荒坟累累，果有白杨，乌巢其颠。迨营谋既就，趣装欲归。燕生设祖帐，情义殷渥，以破革囊赠宁曰：&ldquo;此剑袋也。宝藏可远魑魅。&rdquo;宁欲从受其术。曰：&ldquo;如君信义刚直，可以为此，然君犹富贵中人，非此道中人也。&rdquo;宁托有妹葬此，发掘女骨，敛以衣衾，赁舟而归。宁斋临野，因营坟葬诸斋外，祭而祝曰：&ldquo;怜卿孤魂，葬近蜗居，歌哭相闻，庶不见凌于雄鬼。一瓯浆水饮，殊不清旨，幸不为嫌!&rdquo;祝毕而返，后有人呼曰：&ldquo;缓待同行!&rdquo;回顾，则小倩也。欢喜谢曰：&ldquo;君信义，十死不足以报。请从归，拜识姑嫜，媵御无悔。&rdquo;审谛之，肌映流霞，足翘细笋，白昼端相，娇丽尤绝。遂与俱至斋中。嘱坐少待，先入白母。母愕然。时宁妻久病，母戒勿言，恐所骇惊。言次，女翩然入，拜伏地下。宁曰：&ldquo;此小倩也。&rdquo;母惊顾不遑。女谓母曰：&ldquo;儿飘然一身，远父母兄弟。蒙公子露覆，泽被发肤，愿执箕帚，以报高义。&rdquo;母见其绰约可爱，始敢与言，曰：&ldquo;小娘子惠顾吾儿，老身喜不可已。但生平止此儿，用承祧绪，不敢令有鬼偶。&rdquo;女曰：&ldquo;儿实无二心。泉下人，既不见信于老母，请以兄事，依高堂，奉晨昏，如何?&rdquo;母怜其诚，允之。即欲拜嫂，母辞以疾，乃止。女即入厨下，代母尸饔。入房穿榻，似熟居者。</p><p>　　日暮，母畏惧之，辞使归寝，不为设床褥。女窥知母意，即竟去。过斋欲入，却退，徘徊户外，似有所惧。生呼之。女曰：&ldquo;室有剑气畏人。向道途中不奉见者，良以此故。&rdquo;宁悟为革囊，取悬他室。女乃入，就烛下坐;移时，殊不一语。久之，问：&ldquo;夜读否?妾少诵楞严经，今强半遗忘。浼求一卷，夜暇，就兄正之。&rdquo;宁诺。又坐，默然，二更向尽，不言去。宁促之。愀然曰：&ldquo;异域孤魂，殊怯荒墓。&rdquo;宁曰：&ldquo;斋中别无床寝，且兄妹亦宜远嫌。&rdquo;女起，颦蹙欲啼，足(亻匡)儴而懒步，从容出门，涉阶而没。宁窃怜之，欲留宿别榻，又惧母嗔。女朝旦朝母，捧匜沃盥，下堂操作，无不曲承母志。黄昏告退，辄过斋头，就烛诵经。觉宁将寝，始惨然出。</p><p>　　先是，宁妻病废，母劬不堪;自得女，逸甚，心德之。日渐稔，亲爱如己出，竟忘其为鬼，不忍晚令去，留与同卧起。女初来未尝饮食，半年渐啜稀酏。母子皆溺爱之，讳言其鬼，人亦不知辨也。无何，宁妻亡，母隐有纳女意，然恐于子不利。女微知之，乘间告曰：&ldquo;居年余，当知肝膈。为不欲祸行人，故从郎君来。区区无他意，止以公子光明磊落，为天人所钦瞩，实欲依赞三数年，借博封诰，以光泉壤。&rdquo;母亦知无恶，惧不能延宗嗣。女曰：&ldquo;子女惟天所授。郎君注福籍，有亢宗子三，不以鬼妻而遂夺也。&rdquo;母信之，与子议。宁喜，因列筵告戚党。或请觌新妇，女慨然华妆出，一堂尽眙，反不疑其鬼，疑为仙。由是五党诸内眷，咸执贽以贺，争拜识之。女善画兰梅，辄以尺幅酬答，得者藏之，什袭以为荣。</p><p>　　一日，俯颈窗前，怊怅若失。忽问：&ldquo;革囊何在?&rdquo;曰：&ldquo;以卿畏之，故缄致他所。&rdquo;曰：&ldquo;妾受生气已久，当不复畏，宜取挂床头。&rdquo;宁诘其意，曰：&ldquo;三日来，心怔忡无停息，意金华妖物，恨妾远遁，恐旦晚寻及也。&rdquo;宁果携革囊来。女反复审视，曰：&ldquo;此剑仙将盛人头者也。敝败至此，不知杀人几何许!妾今日视之，肌犹粟栗。&rdquo;乃悬之。次日，又命移悬户上。夜对烛坐，欻有一物，如飞鸟至。女惊匿夹幕间。宁视之，物如夜叉状，电目血舌，睒闪攫拿而前，至门却步，逡巡久之，渐近革囊，以爪摘取，似将抓裂。囊忽格然一响，大可合篑，恍惚有鬼物，突出半身，揪夜叉入，声遂寂然，囊亦顿索如故。宁骇诧，女亦出，大喜曰：&ldquo;无恙矣!&rdquo;共视囊中，清水数斗而已。</p><p>　　后数年，宁果登进士。举一男。纳妾后，又各生一男，皆仕进有声。</p><p>　　义鼠</p><p>　　杨天一言：见二鼠出，其一为蛇所吞;其一瞪目如椒，意似甚恨怒，然遥望不敢前。蛇果腹，蜿蜒入穴，方将过半，鼠奔来，力嚼其尾，蛇怒，退身出。鼠故便捷，欻然遁去，蛇追不及而返。及入穴，鼠又来，嚼如前状。蛇入则来，蛇出则往，如是者久。蛇出，吐死鼠于地上。鼠来嗅之，啾啾如悼息，衔之而去。友人张历友为作&ldquo;义鼠行&rdquo;。</p><p>　　小官人</p><p>　　太史某翁，忘其姓氏，昼卧斋中，忽有小卤簿，出自堂陬。马大如蛙，人细如指。小仪仗以数十队。一官冠皂纱，着绣袱，乘肩舆，纷纷出门而去。公心异之，窃疑睡眼之讹。顿见一小人，返入舍，携一毡包，大如拳，竟造床下。白言：&ldquo;家主人有不腆之仪，敬献太史。&rdquo;言已，对立，即又不陈其物。少间，又自笑曰：&ldquo;戋戋微物，想太史亦无所用，不如即赐小人。&rdquo;太史颔之。欣然携之而去。后不复见。惜太史中馁，不曾诘所来。</p><p>　　地震</p><p>　　康熙七年六月十七日戌时，地大震。余适客稷下，方与表兄李笃之对烛饮。忽闻有声如雷，自东南来，向西北去。众骇异，不解其故。俄而几案摆簸，酒杯倾覆，屋梁椽柱，错折有声。相顾失色。久之，方知地震，各疾趋出。见楼阁房舍，仆而复起，墙倾屋塌之声，与儿啼女号，喧如鼎沸。人眩晕不能立，坐地上，随地转侧。河水倾发丈余，鸡鸣犬吠满城中。逾一时许，始稍定。视街上，则男女裸体相聚，竞相告语，并忘其未衣也。后闻某处井倾侧，不可汲，某家楼台南北易向，栖霞山裂，沂水陷穴，广数亩。此真非常之奇变也。</p><p>　　有邑人妇，夜起溲溺，回则狼衔其子。妇急与狼争。狼一缓颊，妇夺儿出，携抱中，狼蹲不去。妇大号，邻人奔集，狼乃去。妇惊定作喜，指天画地，述狼衔儿状，己夺儿状。良久，忽悟一身未着寸缕，乃奔。此当与地震时男女两忘，同一情状也。人之惶急无谋，一何可笑!</p><p>　　海公子</p><p>　　东海古迹岛，有五色耐冬花，四时不凋。而岛中古无居人，人亦罕到之。登州张生，好奇，喜游猎，闻其佳胜，备酒食，自掉扁舟而往。至则花正繁，香闻数里，树有大至十余围者。反复留连，甚慊所好;开尊自酌，恨无同游。忽花中一丽人来，红裳眩目，略无伦比。见张，笑曰：&ldquo;妾自谓兴致不凡，不图先有同调。&rdquo;张惊问：&ldquo;何人?&rdquo;曰：&ldquo;我胶娼也，适从海公子来。彼寻胜翱翔，妾以艰于步履，故留此耳。&rdquo;张方苦寂，得美人，大悦，招坐共饮。女言辞温婉，荡人心志，张爱好之。恐海公子来，不得尽欢，因挽与乱。女忻从之。</p><p>　　相狎未已，忽闻风肃肃，草木偃折有声。女急推张起，曰：&ldquo;海公子至矣。&rdquo;张束衣愕顾，女已失去。旋见一大蛇，自丛树中出，粗于巨桶。张惧，障身大树后，冀蛇不睹。蛇近前，以身绕人并树，纠缠数匝，两臂直束胯间，不可少屈。昂其首，以舌刺张鼻。鼻血下注，流地上成洼，乃俯就饮之。张自分必死，忽忆腰中佩荷囊，内有毒狐药，因以二指夹出，破裹堆掌上。又侧颈自顾其掌，令血滴药上，顷刻盈把。蛇果就掌吸饮。饮未及尽，遽伸其体，摆尾若霹雳声，触树，树半体崩落，蛇卧地如梁而毙矣。张亦眩莫能起，移时方苏，载蛇而归。大病月余。疑女子亦蛇精也。</p><p>　　丁前溪</p><p>　　丁前溪，诸城人，富有钱谷，游侠好义，慕郭解之为人。御史行台按访之。丁亡去，至安丘，遇雨。避身逆旅。雨日中不止。有少年来，馆谷丰隆。既而昏暮，止宿其家，莝豆饲畜，给食周至。问其姓字，少年云：&ldquo;主人杨姓，我其内侄也。主人好交游，适他出，家惟娘子在。贫不能厚客给，幸能垂谅。&rdquo;问：&ldquo;主人何业?&rdquo;则家无资产，惟日设博场，以谋升斗。次日雨仍不止，供给弗懈。至暮，锉刍，刍束湿，颇极参差。丁怪之。少年曰：&ldquo;实告客，家贫无以饲畜，适娘子撤屋上茅耳。&rdquo;丁益异之，谓其意在得直。天明，付之金，不受，强付少年持入。俄出，仍以反客，云：&ldquo;娘子言：我非业此猎食者。主人在外，尝数日不携一钱，客至吾家，何遂索偿乎?&rdquo;丁赞叹而别。嘱曰：&ldquo;我诸城丁某，主人归，宜告之。暇幸见顾。&rdquo;数年无耗。</p><p>　　值岁大饥，杨困甚，无所为计，妻漫劝诣丁，从之。至诸，通姓名于门者，丁茫不忆，申言始忆之。踩履而出，揖客入，见其衣敝踵决，居之温室，设筵相款，宠礼异常。明日，为制冠服，表里温暖。杨义之，而内顾增忧，褊心不能无少望，居数日，殊不言赠别。杨意甚亟，告丁曰：&ldquo;顾不敢隐，仆来时，米不满升。今过蒙推解，固乐，妻子如何矣!&rdquo;丁曰：&ldquo;是无烦虑，已代经纪矣。幸舒意少留，当助资斧。&rdquo;走伻招诸博徒，使杨坐而乞头，终夜得百金，乃送之还。归见室人，衣履鲜整，小婢侍焉。惊问之，妻言：&ldquo;自君去后，次日即有车徒赍送布帛米粟，堆积满屋，云是丁客所赠。又婢十指，为妾驱使。&rdquo;杨感不自已。由此小康，不屑旧业矣。</p><p>　　异史氏曰：&ldquo;贫而好客，饮博浮荡者优为之，异者，独其妻耳。受之施而不报，岂人也哉?然一饭之德不忘，丁其有焉。&rdquo;</p><p>　　张老相公</p><p>　　张老相公，晋人。适将嫁女，携眷至江南，躬市奁妆。舟抵金山，张先渡江，嘱家人在舟，勿爆膻腥。盖江中有鼋怪，闻香辄出，坏舟吞行人，为害已久。张去，家人忘之，炙肉舟中。忽巨浪覆舟，妻女皆没。</p><p>　　张回棹，悼恨欲死。因登金山，谒寺僧，询鼋之异，将以仇鼋。僧闻之，骇言：&ldquo;吾侪日与习近，惧为祸殃，惟神明奉之;祈勿怒，时斩牲牢，投以半体，则跃吞而去。谁复能相仇哉!&rdquo;张闻，顿思得计。便招铁工，起炉山半，冶赤铁，重百余斤。审知所常伏处，使二三健男子，以大钳举投之，鼋跃出，疾吞而下。少时，波涌如山;顷之浪息，则鼋死已浮水上矣。行旅寺僧并快之，建张老相公祠，肖像其中，以为水神，祷之辄应。</p><p>　　水莽草</p><p>　　水莽，毒草也。蔓生似葛，花紫类扁豆，误食之，立死，即为水莽鬼。俗传此鬼不得轮回，必再有毒死者，始代之。以故楚中桃花江一带，此鬼尤多云。楚人以同岁生者为同年，投刺相谒，呼庚兄庚弟，子侄呼庚伯，习俗然也。</p><p>　　有祝生造其同年某，中途燥渴思饮。俄见道旁一媪，张棚施饮，趋之。媪承迎入棚，给奉甚殷。嗅之有异味，不类茶茗，置不饮，起而出。媪止客，急唤：&ldquo;三娘，可将好茶一杯来。&rdquo;俄有少女，捧茶自棚后出。年约十四五，姿容艳绝，指环臂钏，晶莹鉴影。生受盏神驰，嗅其茶，芳烈无伦，吸尽复索。觑媪出，戏捉纤腕，脱指环一枚。女赪颊微笑，生益惑。略诘门户。女云：&ldquo;郎暮来，妾犹在此也。&rdquo;生求茶叶一撮，并藏指环而去。至同年家，觉心头作恶，疑茶为患，以情告某。某骇曰：&ldquo;殆矣!此水莽鬼也!先君死于是。是不可救，奈何?&rdquo;生大惧，出茶叶验之，真水莽草也。又出指环，兼述女子情状。某悬想曰：&ldquo;此必寇三娘也!&rdquo;生以其名确符，问何故知。曰：&ldquo;南村富室寇氏女，夙有艳名，数年前，误食水莽而死，必此为魅。&rdquo;或言受魅者，若知鬼之姓氏，求其故裆，煮服可痊。某诣寇所，实告以故，长跪哀恳。寇以其将代女死故，靳不与。某忿而返。以告生，生亦切齿恨之，曰：&ldquo;我死，必不令彼女脱生!&rdquo;某舁之归，将至家门而卒。母号啼，葬之。遗一子，甫周岁。妻不能守，半年改醮去。母留孤自哺，劬瘁不堪，朝夕悲啼。一日，方抱儿哭室中，生悄然忽入。母大骇，挥涕问之。答云：&ldquo;儿地下闻母哭，甚怆于怀，故来奉晨昏耳。儿虽死，已有家室，即同来分母劳，母其勿悲。&rdquo;母问：&ldquo;儿妇何人?&rdquo;曰：&ldquo;寇氏坐听儿死，儿深恨之。死后欲寻三娘，而不知其处，近遇庚伯，始相指示。儿往，则三娘已投生任侍郎家，儿驰去，强捉之来。今为儿妇，亦相得，颇无苦。&rdquo;移时，门外一女子入，华妆艳丽，伏地拜母。生曰：&ldquo;此寇三娘也。&rdquo;虽非生人，母视之，情怀差慰。生便遣三娘操作，三娘雅不习惯，然承顺殊怜人。由此居故室，遂留不去。女请母告诸家。生意欲勿告，而母承女意，卒告之。寇家媪翁，闻而大骇，命车疾至，视之，果三娘，相向哭失声。女劝止之。媪视生家良贫，意甚悼。女曰：&ldquo;人已鬼，又何厌贫?祝郎母子，情意拳拳，儿固已安之矣。&rdquo;因问：&ldquo;茶媪谁也?&rdquo;曰：&ldquo;彼倪姓。自惭不能惑行人，故求儿助之耳。今已生于郡城卖浆者之家。&rdquo;因顾生曰：&ldquo;既婿矣，而不拜岳，妾复何心?&rdquo;生乃投拜。女便入厨下，代母执炊供客。翁媪视之怆心，既归，即遣两婢来，为之服役;金百斤、布帛数十匹，酒胾不时馈送，小阜祝母矣。寇亦时招归宁。居数日，辄曰：&ldquo;家中无人，宜早送儿还。&rdquo;或故稽之，则飘然自归。翁乃代生起夏屋，营备臻至。然生终未尝至翁家。</p><p>　　一日，村中有中水莽草毒者，死而复苏，竞传为异。生曰：&ldquo;是我活之也。彼为李九所害，我为之驱其鬼而去之。&rdquo;母曰：&ldquo;汝何不取人以自代?&rdquo;曰：&ldquo;儿深恨此等辈，方将尽驱除之，何屑为此?且儿事母最乐，不愿生也。&rdquo;由是中毒者，往往具丰筵，祷祝其庭，辄有效。</p><p>　　积十余年，母死。生夫妇哀毁，但不对客，惟命儿柯檫ㄓ唬桃岳褚宥选Ｔ崮负螅侄年余，为儿娶妇。妇，任侍郎之孙女也。先是，任公妾生女数月而殇。后闻祝生之异，遂命驾其家，订翁婿焉。至是，遂以孙女妻其子，往来不绝矣。一日，谓子曰：&ldquo;上帝以我有功人世，策为&lsquo;四渎牧龙君&rsquo;。今行矣。&rdquo;俄见庭下有四马，驾黄(巾詹)车，马四股皆鳞甲。夫妻盛装出，同登一舆。子及妇皆泣拜，瞬息而渺。是日，寇家见女来，拜别翁媪，亦如生言。媪泣挽留。女曰：&ldquo;祝郎先去矣。&rdquo;出门遂不复见。其子名鹗，字离尘，请寇翁，以三娘骸骨与生合葬焉。</p><p>　　造畜</p><p>　　魇昧之术，不一其道，或投美饵，绐之食之，则人迷罔，相从而去，俗名曰&ldquo;打絮巴&rdquo;，江南谓之&ldquo;扯絮&rdquo;。小儿无知，辄受其害。又有变人为畜者，名曰&ldquo;造畜&rdquo;。此术江北犹少，河以南辄有之。扬州旅店中，有一人牵驴五头，暂絷枥下，云：&ldquo;我少旋即返。&rdquo;兼嘱：&ldquo;勿令饮啖。&rdquo;遂去。驴暴日中，蹄啮殊喧。主人牵着凉处。驴见水，奔之，遂纵饮之。一滚尘，化为妇人。怪之，诘其所由，舌强而不能答。乃匿诸室中。既而驴主至，系五羊于院中，惊问驴之所在。主人曳客坐，便进餐饮，且云：&ldquo;客姑饭，驴即至矣。&rdquo;主人出，悉饮五羊，辗转化为童子。阴报郡，遣役捕获，遂械杀之。</p><p>　　凤阳士人</p><p>　　凤阳一士人，负笈远游。谓其妻曰：&ldquo;半年当归。&rdquo;十余月，竟无耗问，妻翘盼綦切。一夜，才就枕，纱月摇影，离思萦怀，方反侧间，有一丽人，珠鬟绛帔，搴帷而入，笑问：&ldquo;姊姊，得无欲见郎君乎?&rdquo;妻急起应之。丽人邀与共往，妻惮修阻，丽人但请无虑。即挽女手出，并踏月色，约行一矢之远。觉丽人行迅速，女步履艰涩，呼丽人少待，将归着复履。丽人牵坐路侧，自乃捉足，脱履相假。女喜着之，幸不凿枘。复起从行，健步如飞。</p><p>　　移时，见士人跨白骡来，见妻大惊，急下骑，问：&ldquo;何往?&rdquo;女曰：&ldquo;将以探君。&rdquo;又顾问丽人伊谁。女未及答，丽人掩口笑曰：&ldquo;且勿问讯。娘子奔波非易。郎君星驰夜半，人畜想当俱殆。妾家不远，且请息驾，早旦而行，不晚也。&rdquo;顾数武之外，即有村落，遂同行，入一庭院，丽人促睡婢起供客，曰：&ldquo;今夜月色皎然，不必命烛，小台石榻可坐。&rdquo;士人絷蹇檐梧，乃即坐。丽人曰：&ldquo;履大不适于体，途中颇累赘否?归有代步，乞赐还也。&rdquo;女称谢付之。</p><p>　　俄顷，设酒果，丽人酌曰：&ldquo;鸾凤久乖，圆在今夕，浊醪一觞，敬以为贺。&rdquo;士人亦执盏酬报。主客笑言，履舄交错。士人注视丽者，屡以游词相挑。夫妻乍聚，并不寒暄一语。丽人亦眉目流情，而妖言隐谜。女惟默坐，伪为愚者。久之渐醺，二人语益狎。又以巨觥劝客，士人以醉辞，劝之益苦。士人笑曰：&ldquo;卿为我度一曲，即当饮。&rdquo;丽人不拒，即以牙杖抚提琴而歌曰：&ldquo;黄昏卸得残妆罢，窗外西风冷透纱。听蕉声，一阵一阵细雨下。何处与人闲磕牙?望穿秋水，不见还家，潸潸泪似麻。又是想他，又是恨他，手拿着红绣鞋儿占鬼卦。&rdquo;歌竟，笑曰：&ldquo;此市井之谣，有污君听。然因流俗所尚，姑效颦耳。&rdquo;音声靡靡，风度狎亵，士人摇惑，若不自禁。少间，丽人伪醉离席，士人亦起，从之而去。久之不至。婢子乏疲，伏睡厢下。女独坐无侣，颇难自堪。思欲遁归，而夜色微茫，不忆道路。辗转无以自主，因起而觇之。甫近窗，则断云零雨之声，隐约可闻。又听之，闻良人与己素常猥亵之状，尽情倾吐。女至此，手颤心摇，殆不可遏，念不如出门窜沟壑以死。愤然方行，忽见弟三郎乘马而至，遽便下问。女具以告。三郎大怒，立与姊回，直入其家，则室门扃闭，枕上之语犹喁喁也。三郎举巨石抛击，窗棂三五碎断。内大呼曰：&ldquo;郎君脑破矣!奈何!&rdquo;女闻之，大哭，谓弟曰：&ldquo;我不谋杀郎君，今且若何?&rdquo;三郎撑目曰：&ldquo;汝呜呜促我来;甫能消此胸中恶，又护男儿、怒弟兄，我不惯与婢子供指使!&rdquo;返身欲去。女顿惊寤，始知其梦。越日，士人果归，乘白骡。女异之而未言。士人是夜亦梦，所见所遭，述之悉符，互相骇怪。既而三郎闻姊夫自远归，亦来省问。语次，问士人曰：&ldquo;昨宵梦君，今果然，亦大异。&rdquo;士人笑曰：&ldquo;幸不为巨石所毙。&rdquo;三郎愕然问故，士以梦告。三郎大异之。盖是夜，三郎亦梦遇姊泣诉，愤激投石也。三梦相符，但不知丽人何许耳。</p><p>　　耿十八</p><p>　　新成耿十八，病危笃，自知不起。谓妻曰：&ldquo;永诀之后，嫁守由汝，请言所志。&rdquo;妻默不语。耿固问之，且云：&ldquo;守固佳，嫁亦恒情。明言之，行与子诀，子守，我心慰，子嫁，我意断也。&rdquo;妻乃惨然曰：&ldquo;家无儋石，君在犹不给，何以能守?&rdquo;耿闻之，遽捉妻臂，作恨声曰：&ldquo;忍哉!&rdquo;言已而没，手握不可开。妻号。家人至，两人攀指力擘之，始开。</p><p>　　耿不自知死，出门，见小车十余辆，辆各十人，即以方幅书名字，贴车上。御人见耿，促登车。耿视车中已有九人，并己而十，又视粘单上，己名最后。车行咋咋，响震耳际，亦不知何往。俄至一处，闻人言曰：&ldquo;此思乡地也。&rdquo;闻其名，疑之。又闻御人偶语云：&ldquo;今日(算刂)三人。&rdquo;耿又骇。及细听其言，悉阴间事，乃自悟曰：&ldquo;我岂作鬼物耶?&rdquo;顿念家中无复可悬，惟老母腊高，妻嫁后，缺于奉养。念之，不觉涕涟。又移时，见有台，高可数仞，游人甚多，囊头械足之辈，呜咽而下上，闻人言为&ldquo;望乡台&rdquo;。诸人至此，俱踏辕下，纷然竞登。御人或挞之，或止之，独至耿，则促令登。登数十级，始至颠顶。翘首一望，则门闾庭院，宛在目前。但内室隐隐，如笼烟雾。凄恻不自胜。</p><p>　　回顾，一短衣人立肩下，即以姓氏问耿，耿俱以告。其人自言为东海匠人，见耿零涕，问：&ldquo;何事不了于心?&rdquo;耿又告之。匠人谋与越台而遁，耿惧冥追，匠人固言无妨;耿又虑台高倾跌，匠人但令从己。遂先跃，耿果从之，及地，竟无恙，喜无觉者。视所乘车，犹在台下。二人急奔，数武，忽自念名字粘车上，恐不免执名之追，遂反身近车，以手指涂去己名始复奔，哆口坌息，不敢少停。少间，入里门，匠人送诸其室。蓦睹己尸，醒然而苏。觉乏疲躁渴，骤呼水。家人大骇，与之水，饮至石余。乃骤起，作揖拜伏。既而出门拱谢，方归。归则僵卧不转。家人以其行异，疑非真活，然渐觇之，殊无他。稍稍近问，始历历言本末。问：&ldquo;出门何故?&rdquo;曰：&ldquo;别匠人也。&rdquo;&ldquo;饮水何多?&rdquo;答曰：&ldquo;初为我饮，后乃匠人饮也。&rdquo;投之汤羹，数日而瘥。由此厌薄其妻，不复共枕席。</p><p>　　珠儿</p><p>　　常州民李化，富有田产，年五十余，无子，一女名小惠，容质秀美，夫妻最怜爱之。十四岁，暴病夭殂，冷落庭帏，益少生趣。始纳婢，经年余，生一子，视如拱璧，名之珠儿。儿渐长，魁梧可爱，然性绝痴，五六岁尚不辨菽麦，言语蹇涩。李亦好而不知其恶。会有眇僧，募缘于市，辄知人闺闼，于是相惊以神，且云，能生死祸福人。几十百千，执名一索，无敢违者。诣李募百缗，李难之。给十金，不受，渐至三十金。僧厉色曰：&ldquo;必百金，缺一文不可!&rdquo;李怒，收金而去。僧忿然起曰：&ldquo;勿悔!勿悔!&rdquo;无何，珠儿心暴痛，巴刮床席，色如土灰。李俱，将八十金诣僧求救。僧曰：&ldquo;多金大不易!然山僧何能为?&rdquo;李回而儿已死。李恸甚，以状诉邑宰。宰拘僧讯鞫，亦辨给无情词。笞之，似击鞔革。令搜其身，得木人二、小棺一、小旗帜五。宰怒，以手叠诀举示之。僧乃惧，自投无数。宰不听，杖杀之。李叩谢而归。</p><p>　　时已曛暮，与妻坐床上。忽一小儿，(亻匡)儴入室，曰：&ldquo;阿翁行何疾?极力不能得追。&rdquo;视其体貌，当得七八岁。李惊，方将诘问，则见其若隐若现，恍惚如烟雾，宛转间，已登榻。李推下之，堕地无声。曰：&ldquo;阿翁何乃尔!&rdquo;瞥然复登。李惧，与妻俱奔。儿呼阿父、阿母，呕哑不休。李入妾室，急阖其扉，还顾，儿已在膝下。李骇问何为。答曰：&ldquo;我苏州人，姓詹氏。六岁失怙恃，不为兄嫂所容，逐居外祖家。偶戏门外，为妖僧迷杀桑树下，驱使如伥鬼，冤闭穷泉，不得脱化。幸赖阿翁昭雪，愿得为子。&rdquo;李曰：&ldquo;人鬼殊途，何能相依?&rdquo;儿曰：&ldquo;但除斗室，为儿设床褥，日浇一杯冷浆粥，余都无事。&rdquo;李从之。儿喜，遂独卧室中。</p><p>　　晨来出入户庭，如家生。闻妾哭子声，问：&ldquo;珠儿死几日矣?&rdquo;答以七日。曰：&ldquo;天严寒，尸当不腐。试发冢起视，如未损坏，儿当活之。&rdquo;李喜，与儿去，开穴验之，躯壳如故。方深忉怛，回视，儿失所在。异之，舁尸归，方置榻上，目已瞥动，少顷呼汤，汤已而汗，汗已遂起。群喜珠儿复生，又加之慧黠便利，迥异平昔。但夜间僵卧，毫无气息，共转侧之，冥然若死。众大愕，谓其复死;天将明，始若梦醒。群就问之，答云：&ldquo;昔从妖僧时，有儿等二人，其一名呼哥子。昨追我父不及，盖在后与哥子作别耳。今在冥司，与姜员外作义嗣，夜分，固来邀儿戏。适以白鼻騧送儿归。&rdquo;母因问：&ldquo;在阴司见珠儿否?&rdquo;曰：&ldquo;珠儿已转生矣。渠与阿翁无父子缘，不过金陵严子方，来讨百十千债负耳。&rdquo;初，李贩于金陵，欠严货价未偿，而严翁死，此事无人知者。李闻之，大骇。</p><p>　　母问：&ldquo;儿见惠姊否?&rdquo;儿曰：&ldquo;不知。再去当访之。&rdquo;又二三日，谓母曰：&ldquo;姊在阴司大好，嫁得楚江王小郎子。珠翠满头髻。一出门，便十百作呵殿声。&rdquo;母曰：&ldquo;何不一归宁?&rdquo;曰：&ldquo;人既死，与骨肉无关切。倘有人细述前生，方豁然动念耳。昨托姜员外，夤缘见姊，便与言父母悬念，渠都如眠睡。儿云：&lsquo;姊在时，喜绣并蒂花，剪刀刺手爪，血涴绫子上，姊就刺作赤水云。今母犹挂床头壁，顾念不去心。姊忘之乎?&rsquo;姊始凄感，云：&lsquo;会须白郎君，归省阿母&rsquo;。&rdquo;母问其期，答言不知。一日谓母：&ldquo;姊行且至，仆从大繁，当多备浆酒。&rdquo;少间奔入室，曰：&ldquo;姊来矣!&rdquo;移榻中堂，曰：&ldquo;姊姊且憩坐，少悲啼。&rdquo;诸人悉无所见。儿率人焚纸酹饮于门外，反曰：&ldquo;驺从暂令去矣。姊言：昔日所覆绿被，曾为烛花烧一点如豆大，尚在否?&rdquo;母曰：&ldquo;在。&rdquo;即启笥出之。儿曰：&ldquo;姊命我陈旧闺中。乏疲，且小卧，翌日再与阿母言。&rdquo;东邻赵氏女，故与惠为绣阁交。</p><p>　　是夜，忽梦惠幞头紫帔来相望，言笑犹如平生。且言：&ldquo;我今异物，父母觌面，不啻河山。将借妹子与家人共语，勿须惊恐。&rdquo;质明，方与母言。忽仆地闷绝。逾刻方醒，向母曰：&ldquo;小惠与我婶别几年矣，顿鬖鬖白发生!&rdquo;母骇曰：&ldquo;儿病狂耶?&rdquo;女拜别即出。母知其异，从之。直达李所，抱母哀啼。母惊不知所谓。女曰：&ldquo;儿昨归，颇委顿，未遑一言。儿不孝，中途弃高堂，劳父母哀念，罪莫大焉!&rdquo;母顿悟，乃哭。已而问曰：&ldquo;闻儿今贵，甚慰母心。但汝栖身王家，何遂能来?&rdquo;女曰：&ldquo;郎君与儿极燕好，姑舅亦相抚爱，颇不谓妒丑。&rdquo;惠生时，好以手支颐，女言次，辄作故态，神情宛似。未几，珠儿奔入曰：&ldquo;接姊者至矣。&rdquo;女乃起，拜别泣下，曰：&ldquo;儿去矣。&rdquo;言讫，复踣，移时乃醒。</p><p>　　后数月，李病剧，医药无效。儿曰：&ldquo;旦夕恐不救也!&rdquo;二鬼坐床头，一执铁杖子，一挽苎麻绳，长四五尺许，儿昼夜哀之不去。&rdquo;母哭，乃备衣衾。既暮，儿趋入曰：&ldquo;杂人妇且退去，姊夫来视阿翁。&rdquo;俄顷，鼓掌大笑。母问之，曰：&ldquo;我笑二鬼，见姊夫来，俱匿床下如龟鳖。&rdquo;又少时，望空道寒暄，问姊起居。既而拍手曰：&ldquo;二鬼奴哀之不去，至此大快!&rdquo;乃出之门外，却回，曰：&ldquo;姊夫去矣。二鬼被锁马鞅上。阿父当即无恙。姊夫言：归白大王，为父母乞百年寿也。&rdquo;一家俱喜。至夜，病良已，数日寻瘥。</p><p>　　延师教儿读，儿甚慧，十八岁入邑庠，犹能言冥间事。见里中病者，辄指鬼祟所在，以火爇之，往往得瘳。后暴病，体肤青紫，自言鬼神责我泄露，由是不复言。</p><p>　　胡四姐</p><p>　　尚生，泰山人，独居清斋。会值秋夜，银河高耿。明月在天，徘徊花阴，颇存遐想。忽一女子逾垣来，笑曰：&ldquo;秀才何思之深?&rdquo;生就视，容华若仙。惊喜拥入，穷极狎昵。自言：&ldquo;胡氏，名三姐。&rdquo;问其居第，但笑不言。生亦不复置问，惟相期永好而已。自此，临无虚夕。一夜与生促膝灯幕，生爱之，瞩盼不转。女笑曰：&ldquo;眈眈视妾何为?&rdquo;曰：&ldquo;我视卿如红叶碧桃，虽竟夜视，勿厌也。&rdquo;三姐曰：&ldquo;妾陋质，遂蒙青盼如此，若见吾家四妹，不知如何颠倒。&rdquo;生益倾动，恨不一见颜色，长跽哀请。</p><p>　　逾夕，果偕四姐来。年方及笄，荷粉露垂，杏花烟润，嫣然含笑，媚丽欲绝。生狂喜，引坐。三姐与生同笑语，四姐惟手引绣带，俯首而已。未几，三姐起别，妹欲从行，生曳之不释，顾三姐曰：&ldquo;卿卿烦一致声。&rdquo;三姐乃笑曰：&ldquo;狂郎情急矣!妹子一为少留。&rdquo;四姐无语，姊遂去。二人备尽欢好，既而引臂替枕，倾吐生平，无复隐讳。四姐自言为狐，生依恋其美，亦不之怪。四姐因言：&ldquo;阿姊狠毒，业杀三人矣，惑之，无不毙者。妾幸承溺爱，不忍见灭亡，当早绝之。&rdquo;生惧，求所以处。四姐曰：&ldquo;妾虽狐，得仙人正法，当书一符粘寝门，可以却之。&rdquo;遂书之。既晓，三姐来，见符却退，曰：&ldquo;婢子负心，倾意新郎，不忆引线人矣。汝两人合有夙分，余亦不相仇，但何必尔?&rdquo;乃径去。数日，四姐他适，约以隔夜。</p><p>　　是日，生偶出门眺望，山下故有槲林，苍莽中，出一少妇，亦颇风韵。近谓生曰：&ldquo;秀才何必日沾沾恋胡家姊妹?渠又不能以一钱相赠。&rdquo;即以一贯授生，曰：&ldquo;先持归，贳良酝，我即携小肴馔来，与君为欢。&rdquo;生怀钱归，果如所教。少间，妇果至，置几上燔鸡、咸彘肩各一，即抽刀子缕切为脔。酾酒调谑，欢洽异常。继而灭烛登床，狎情荡甚。既明始起，方坐床头，捉足易舄，忽闻人声。倾听，已入帏幕，则胡姊妹也。妇乍睹，仓惶而遁，遗舄于床。二女遂叱曰：&ldquo;骚狐!何敢与人同寝处!&rdquo;追去，移时始返。四姐怨生曰：&ldquo;君不长进，与骚狐相匹偶，不可复近!&rdquo;遂悻悻欲去。生惶恐自投，情词哀恳;三姊从旁解免，四姐怒稍释，由此相好如初。</p><p>　　一日，有陕人骑驴造门曰：&ldquo;吾寻妖物，匪伊朝夕，乃今始得之。&rdquo;生父以其言异，讯所由来。曰：&ldquo;小人日泛烟波，游四方，终岁十余月，常八九离桑梓，被妖物蛊杀吾弟。归甚悼恨，誓必寻而殄灭之。奔波数千里，殊无迹兆，今在君家。不剪，当有继吾弟而亡者。&rdquo;时生与女密迩，父母微察之，闻客言，大惧，延入，令作法。出二瓶。列地上，符咒良久，有黑雾四团，分投瓶中。客喜曰：&ldquo;全家都到矣。&rdquo;遂以猪脬裹瓶口，缄封甚固。生父亦喜，坚留饭。</p><p>　　生心恻然，近瓶窃听，闻四姐在瓶中言：&ldquo;坐视不救，君何负心?&rdquo;生意感动。急启所封，而结不可解。四姐又曰：&ldquo;勿须尔!但放倒坛上旗，以针刺脬作空，予即出矣。&rdquo;生如其言。果见白气一丝自孔中出，凌霄而去。客出，见旗垂地，大惊曰：&ldquo;遁矣!此必公子所为。&rdquo;摇瓶俯听，曰：&ldquo;幸止亡其一。此物合不死，犹可赦。&rdquo;乃携瓶别去。</p><p>　　后生在野，督佣刈麦，遥见四姐坐树下。生就近之，执手慰问。且曰：&ldquo;别后十易春秋，今大丹已成。但思君之念未忘，故复一拜问。&rdquo;生欲与借归。女曰：妾今非昔比，不可以尘情染，后当复见耳。&rdquo;言已，不知所在。又二十年余，生适独居，见四姐自外至，生喜与语。女曰：&ldquo;我今名列仙籍，不应再履尘世。但感君情，特报撤瑟之期。可早处分后事，亦勿悲忧。妾当度君为鬼仙，亦无苦也。&rdquo;乃别而去。至日，生果卒。尚生乃友人李文玉之戚好，尝亲见之。</p><p>　　祝翁</p><p>　　济阳祝村有祝翁者，年五十余，病卒，家人入室理坷劊鑫盼毯羯跫薄Ｈ罕技榍蓿蚣桃迅椿睿合参课省Ｎ痰芥猎唬&ldquo;我适去，拚不复还。行数里，转思抛汝一副老皮骨在儿辈手，寒热仰人，亦无复生趣，不如从我去。故复归，欲偕尔同行也。&rdquo;咸以其新苏妄语，殊未深信。翁又言之。媪云：&ldquo;如此亦善。但方生，如何便死?&rdquo;翁挥之曰：&ldquo;是不难。家中俗务，可速料理。&rdquo;媪笑不去，翁又促之。乃出户外，延数刻而入，绐之曰：&ldquo;处置安妥矣。&rdquo;翁命速妆，媪不去，翁催益急。媪不忍拂其意，遂裙妆以出，媳女皆匿笑。翁移首于枕，手拍令卧。媪曰：&ldquo;子女皆在，双双挺卧，是何景象?&rdquo;翁捶床曰：&ldquo;并死有何可笑!&rdquo;子女见翁躁急，共劝媪姑从其言。媪如言，并枕僵卧，家人又共笑之。俄时，媪笑容忽敛，又渐而两眸俱合，久之无声，俨如睡去。众始近视，则肤已冰而鼻无息矣。试翁亦然，始共惊怛。康熙二十一年，翁弟妇佣于毕刺史之家，言之甚悉。</p><p>　　异史氏曰：&ldquo;翁其夙有畸行与?泉路茫茫，去来由尔，奇矣!且白头者欲其去，则呼令去，抑何其暇也!人当属纩之时，所最不忍诀者，床头之昵人耳。苟广其术，则卖履分香，可以不事矣。&rdquo;</p><p>　　快刀</p><p>　　明末济属多盗，邑各置兵，捕得辄杀之。章丘盗尤多。有一兵佩刀甚利，杀辄导窾。一日，捕盗十余名，押赴市曹。内一盗识兵，逡巡告曰：&ldquo;闻君刀最快，斩首无二割。求杀我!&rdquo;兵曰：&ldquo;诺。其谨依我，无离也。&rdquo;盗从之刑处，出刀挥之，豁然头落。数步之外，犹圆转大赞曰：&ldquo;好快刀!&rdquo;</p><p>　　狐联</p><p>　　焦生，章丘石虹先生之叔弟也。读书园中。宵分，有二美人来，颜色双绝。一可十七八，一约十四五，抚几展笑。焦知其狐，正色拒之。长者曰：&ldquo;君髯如戟，何无丈夫气?&rdquo;焦曰：&ldquo;仆生平不敢二色。&rdquo;女笑曰：&ldquo;迂哉!子尚守腐局耶?下元鬼神，凡事皆以黑为白，况床第间琐事乎?&rdquo;焦又咄之。女知不可动，乃云：&ldquo;君名下士，妾有一联，请为属对，能对我自去：戊戌同体，腹中止欠一点。&rdquo;焦凝思不就。女笑曰：&ldquo;名士固如此乎?我代对之可矣：己巳连踪，足下何不双挑。&rdquo;一笑而去。</p><p>　　侠女</p><p>　　顾生，金陵人，博于材艺，而家綦贫。又以母老，不忍离膝下。惟日为人书画，受贽以自给。行年二十有五，伉俪犹虚。对户旧有空第，一老妪及少女税居其中，以其家无男子，故未问其谁何。一日，偶自外入，见女郎自母房中出，年约十八九，秀曼都雅，世罕其匹，见生不甚避，而意凛如也。生入问母。母曰：&ldquo;是对户女郎，就吾乞刀尺，适言其家亦止一母。此女不似贫家产。问其何为不字，则以母老为辞。明日当往拜其母，便风以意，倘所望不奢，儿可代养其母。&rdquo;明日造其室，其母一聋媪耳。视其室，并无隔宿粮，问所业，则仰女十指。徐以同食之谋试之，媪意似纳，而转商其女;女默然，意殊不乐。母乃归。详其状而疑之曰：&ldquo;女子得非嫌吾贫乎?为人不言亦不笑，艳如桃李，而冷如霜雪，奇人也!&rdquo;母子猜叹而罢。</p><p>　　一日，生坐斋头，有少年来求画，姿容甚美，意颇儇佻。诘所自，以&ldquo;邻村&rdquo;对。嗣后三两日辄一至。稍稍稔熟，渐以嘲谑，生狎抱之，亦不甚拒，遂私焉。由此往来昵甚。会女郎过，少年目送之，问为谁，对以&ldquo;邻女&rdquo;。少年曰：&ldquo;艳丽如此，神情何可畏?&rdquo;少间生入内，母曰：&ldquo;适女子来乞米，云不举火者经日矣。此女至孝，贫极可悯，宜少周恤之。&rdquo;生从母言，负斗米款门，达母意。女受之，亦不申谢。日尝至生家，见母作衣履，便代缝纫，出入堂中，操作如妇。生益德之。每获馈饵，必分给其母，女亦略不置齿颊。母适疽生隐处，宵旦号咷。女时就榻省视，为之洗创敷药，日三四作。母意甚不自安，而女不厌其秽。母曰：&ldquo;唉!安得新妇如儿，而奉老身以死也!&rdquo;言讫，悲哽，女慰之曰：&ldquo;郎子大孝，胜我寡母孤女什百矣。&rdquo;母曰：&ldquo;床头蹀躞之役，岂孝子所能为者?且身已向暮，旦夕犯雾露，深以祧续为忧耳。&rdquo;言间，生入，母泣曰：&ldquo;亏娘子良多，汝无忘报德。&rdquo;生伏拜之。女曰：&ldquo;君敬我母，我勿谢也，君何谢焉?&rdquo;于是益敬爱之。然其举止生硬，毫不可干。</p><p>　　一日，女出门，生目注之，女忽回首，嫣然而笑。生喜出意外，趋而从诸其家，挑之，亦不拒，欣然交欢。已，戒生曰：&ldquo;事可一而不可再。&rdquo;生不应而归。明日又约之，女厉色不顾而去。日频来，时相遇，并不假以词色。少游戏之，则冷语冰人。忽于空处问生：&ldquo;日来少年谁也?&rdquo;生告之。女曰：&ldquo;彼举止态状，无礼于妾频矣。以君之狎昵，故置之。请更寄语：再复尔，是不欲生也已!&rdquo;生至夕，以告少年，且曰：&ldquo;子必慎之，是不可犯!&rdquo;少年曰：&ldquo;既不可犯，君何私犯之?&rdquo;生白其无。曰：&ldquo;如其无。则猥亵之语，何以达君听哉?&rdquo;生不能答。少年曰：&ldquo;亦烦寄告：假惺惺勿作态;不然，我将遍播扬。&rdquo;生甚怒之，情见于色，少年乃去。一夕，方独坐，女忽至，笑曰：&ldquo;我与君情缘未断，宁非天数。&rdquo;生狂喜而抱于怀，欻闻履声籍籍，两人惊起，则少年推扉入矣。生惊问：&ldquo;子胡为者?&rdquo;笑曰：&ldquo;我来观贞洁人耳。&rdquo;顾女曰：&ldquo;今日不怪人耶?&rdquo;女眉竖颊红，默不一语，急翻上衣，露一革囊，应手而出，而尺许晶莹匕首也。少年见之，骇而却走。追出户外，四顾渺然。女以匕首望空抛掷，戛然有声，灿若长虹，俄一物堕地作响。生急烛之，则一白狐，身首异处矣。大骇。女曰：&ldquo;此君之娈童也。我固恕之，奈渠定不欲生何!&rdquo;收刃入囊。生曳令入，曰：&ldquo;适妖物败意，请来宵。&rdquo;出门径去。次夕，女果至，遂共绸缪。诘其术，女曰：&ldquo;此非君所知。宜须慎秘，泄恐不为君福。&rdquo;又订以嫁娶，曰：&ldquo;枕席焉，提汲焉，非妇伊何也?业夫妇矣，何必复言嫁娶乎?&rdquo;生曰：&ldquo;将勿憎吾贫耶?&rdquo;曰：&ldquo;君固贫，妾富耶?今宵之聚，正以怜君贫耳。&rdquo;临别嘱曰：&ldquo;苟且之行，不可以屡。当来，我自来，不当来，相强无益。&rdquo;后相值，每欲引与私语，女辄走避。然衣绽炊薪，悉为纪理，不啻妇也。</p><p>　　积数月，其母死，生竭力葬之。女由是独居。生意孤寝可乱，逾垣入，隔窗频呼，迄不应。视其门，则空室扃焉。窃疑女有他约。夜复往，亦如之。遂留佩玉于窗间而去之。越日，相遇于母所。既出，而女尾其后曰：&ldquo;君疑妾耶?人各有心，不可以告人。今欲使君无疑，乌得可?然一事烦急为谋。&rdquo;问之，曰：&ldquo;妾体孕已八月矣，恐旦晚临盆。&lsquo;妾身未分明&rsquo;，能为君生之，不能为君育之。可密告母，觅乳媪，伪为讨螟蛉者，勿言妾也。&rdquo;生诺，以告母。母笑曰：&ldquo;异哉此女!聘之不可，而顾私于我儿。&rdquo;喜从其谋以待之。又月余，女数日不至，母疑之，往探其门，萧萧闭寂。叩良久，女始蓬头垢面自内出。启而入之，则复阖之。入其室，则呱呱者在床上矣。母惊问：&ldquo;诞几时矣?&rdquo;答云：&ldquo;三日。&rdquo;捉绷席而视之，则男也，且丰颐而广额。喜曰：&ldquo;儿已为老身育孙子，伶仃一身，将焉所托?&rdquo;女曰：&ldquo;区区隐衷，不敢掬示老母。俟夜无人，可即抱儿去。&rdquo;母归与子言，窃共异之。夜往抱子归。</p><p>　　更数夕，夜将半，女忽款门入，手提革囊笑曰：&ldquo;我大事已了，请从此别。&rdquo;急询其故曰：&ldquo;养母之德，刻刻不去诸怀。向云&lsquo;可一而不可再&rsquo;者，以相报不在床第也。为君贫不能婚，将为君延一线之续。本期一索而得，不意信水复来，遂至破戒而再。今君德既酬，妾志亦遂，无憾矣。&rdquo;问曰：&ldquo;囊中何物?&rdquo;曰：&ldquo;仇人头耳。&rdquo;检而窥之，须发交而血模糊。骇绝，复致研诘。曰：&ldquo;向不与君言者，以机事不密，惧有宣泄。今事已成，不妨相告：妾浙人。父官司马，陷于仇，彼籍吾家。妾负老母出，隐姓名，埋头项，已三年矣。所以不即报者，徒以有母在;母去，又一块肉累腹中，因而迟之又久。曩夜出非他，道路门户未稔，恐有讹误耳。&rdquo;言已，出门，又嘱曰：&ldquo;所生儿，善视之。君福薄无寿，此儿可光门闾。夜深不得惊老母，我去矣!&rdquo;方凄然欲询所之，女一闪如电，瞥尔间遂不复见。生叹惋木立，若丧魂魄。明以告母，相为叹异而已。后三年，生果卒。子十八举进士，犹奉祖母以终老云。</p><p>　　异史氏曰：&ldquo;人必室有侠女，而后可以畜娈童也。不然，尔爱其艾(豕叚)，彼爱尔娄猪矣!&rdquo;</p><p>　　酒友</p><p>　　车生者，家不中资。而耽饮，夜非浮三白不能寝也，以故床头樽常不空。一夜睡醒，转侧间，似有人共卧者，意是覆裳堕耳。摸之，则茸茸有物，似猫而巨，烛之，狐也，酣醉而大卧。视其瓶，则空矣。因笑曰：&ldquo;此我酒友也。&rdquo;不忍惊，覆衣加臂，与之共寝，留烛以观其变。半夜，狐欠伸，生笑曰：&ldquo;美哉睡乎!&rdquo;启覆视之，儒冠之俊人也。起拜榻前，谢不杀之恩。生曰：&ldquo;我癖于曲糵，而人以为痴;卿，我鲍叔也。如不见疑，当为糟丘之良友。&rdquo;曳登榻，复寝。且言：&ldquo;卿可常临，无相猜。&rdquo;狐诺之。生既醒，则狐已去。乃治旨酒一盛，专伺狐。</p><p>　　抵夕，果至，促膝欢饮。狐量豪善谐，于是恨相得晚。狐曰：&ldquo;屡叨良酝，何以报德?&rdquo;生曰：&ldquo;斗酒之欢，何置齿颊!&rdquo;狐曰：&ldquo;虽然，君贫士，杖头钱大不易，当为君少谋酒资。&rdquo;明夕，来告曰：&ldquo;去此东南七里，道侧有遗金，可早取之。&rdquo;诘旦而往，果得二金，乃市佳肴，以佐夜饮。狐又告曰：&ldquo;院后有窖藏，宜发之。&rdquo;如其言，果得钱百余千，喜曰：&ldquo;囊中已自有，莫漫愁沽矣。&rdquo;狐曰：&ldquo;不然。辙中水胡可以久掬?合更谋之。&rdquo;异日，谓生曰：&ldquo;市上荞价廉，此奇货可居。&rdquo;从之，收荞四十余石，人咸非笑之。未几，大旱，禾豆尽枯，惟荞可种;售种，息十倍，由此益富，治沃田二百亩。但问狐，多种麦则麦收，多种黍则黍收，一切种植之早晚，皆取决于狐。日稔密，呼生妻以嫂，视子犹子焉。后生卒，狐遂不复来。</p><p>　　王阮亭云：&ldquo;车君洒脱可喜。&rdquo;</p><p>　　莲香</p><p>　　桑生，名晓，字子明，沂州人。少孤，馆于红花埠。桑为人静穆自喜，日再出，就食东邻，余时坚坐而已。东邻生戏曰：&ldquo;君独居，不畏鬼狐耶?&rdquo;笑答曰：&ldquo;丈夫何畏鬼狐?雄来吾有利剑，雌者尚当开门纳之。&rdquo;邻生归，与友谋，梯妓于垣而过之，弹指叩扉。生窥问其谁，妓自言为鬼。生大惧，齿震震有声，妓逡巡自去。邻生早至生斋，生述所见，且告将归。邻生鼓掌曰：&ldquo;何不开门纳之?&rdquo;生顿悟其假，遂安居如初。积半年，一女子夜来叩斋，生意友人之复戏也，启门延入，则倾国之姝。惊问所来。曰：&ldquo;妾莲香，西家妓女。&rdquo;埠上青楼故多，信之。息烛登床，绸缪甚至。自此，三五宿辄一至。</p><p>　　一夕，独坐凝思，一女翩然入。生意其莲，承逆与语。觌面殊非，年仅十五六，軃袖垂髫，风流秀曼，行步之间，若还若往。大愕，疑为狐。女曰：&ldquo;妾良家女，姓李氏。慕君高雅，幸能垂盼。&rdquo;生喜，握其手，冷如冰，问：&ldquo;何凉也?&rdquo;曰：&ldquo;幼质单寒，夜蒙霜露，那得不尔。&rdquo;既而罗襦衿解，俨然处子。女曰：&ldquo;妾为情缘，葳蕤之质，一朝失守，不嫌鄙陋，愿常侍枕席。房中得毋有人否?&rdquo;生云：&ldquo;无他，止一邻娼，顾不常至。&rdquo;女曰：&ldquo;当谨避之。妾不与院中人等，君秘勿泄。彼来我往，彼往我来可耳。&rdquo;鸡鸣欲去，赠绣履一钩，曰：&ldquo;此妾下体所着，弄之足寄思慕。然有人慎勿弄也!&rdquo;受而视之，翘翘如解结锥，心甚爱悦。越夕无人，便出审玩。女飘然忽至，遂信款昵。自此每出履，则女必应念而至。异而诘之。笑曰：&ldquo;适当其时耳。&rdquo;</p><p>　　一夜莲来，惊曰：&ldquo;郎何神气萧索?&rdquo;生言：&ldquo;不自觉。&rdquo;莲便告别，相约十日。去后，李来恒无虚夕。问：&ldquo;君情人何久不至?&rdquo;因以相约告。李笑问曰：&ldquo;君视妾何如莲香美?&rdquo;曰：&ldquo;可称两绝，但莲卿肌肤温和。&rdquo;李变色曰：&ldquo;君谓双美，对妾云尔。渠必月殿仙人，妾定不及。&rdquo;因而不欢。乃屈指计，十日之期已满，嘱勿漏，将窃窥之。</p><p>　　次夜，莲香果至，笑语甚洽。及寝，大骇曰：&ldquo;殆矣!十日不见，何益惫损?保无有他遇否?&rdquo;生询其故。曰：&ldquo;妾以神气验之，脉拆拆如乱丝，鬼症也。&rdquo;次夜，李来，生问：&ldquo;窥莲香何似?&rdquo;曰：&ldquo;美矣。妾固谓世间无此佳人，果狐也。去，吾尾之，南山而穴居。&rdquo;生疑其妒，漫应之。逾夕，戏莲香曰：&ldquo;余固不信，或谓卿狐者。&rdquo;莲亟问：&ldquo;是谁所云?&rdquo;笑曰：&ldquo;我自戏卿。&rdquo;莲曰：&ldquo;狐何异于人?&rdquo;曰：&ldquo;惑之者病，甚则死，是以可惧。&rdquo;莲香曰：&ldquo;不然。如君之年，房后三日，精气可复，纵狐何害?设旦旦而伐之，人有甚于狐者矣。天下病尸瘵鬼，宁皆狐蛊死耶?虽然，必有议我者。&rdquo;生力白其无，莲诘益力。生不得已，泄之。莲曰：&ldquo;我固怪君惫也。然何遽至此?得勿非人乎?君勿言，明宵，当如渠窥妾者。&rdquo;是夜李至，裁三数语，闻窗外嗽声，急亡去。莲入曰：&ldquo;君殆矣!是真鬼物!昵其美而不速绝，冥路近矣!&rdquo;生意其妒，默不语。莲曰：&ldquo;固知君不忘情，然不忍视君死。明日，当携药饵，为君以除阴毒。幸病蒂尤浅，十日恙当已。请同榻以视痊可。&rdquo;次夜，果出刀圭药啖生。顷刻，洞下三两行，觉脏腑清虚，精神顿爽。心虽德之，然终不信为鬼。莲香夜夜同衾偎生，生欲与合，辄止之。数日后，肤革充盈。欲别，殷殷嘱绝李，生谬应之。及闭户挑灯，辄捉履倾想，李忽至。数日隔绝，颇有怨色。生曰：&ldquo;彼连宵为我作巫医，请勿为怼，情好在我。&rdquo;李稍怿。生枕上私语曰：&ldquo;我爱卿甚，乃有谓卿鬼者。&rdquo;李结舌良久，骂曰：&ldquo;必淫狐之惑君听也!若不绝之，妾不来矣!&rdquo;遂呜呜饮泣。生百词慰解，乃罢。隔宿，莲香至，知李复来，怒曰：&ldquo;君必欲死耶!&rdquo;生笑曰：&ldquo;卿何相妒之深?&rdquo;莲益怒曰：&ldquo;君种死根，妾为若除之，不妒者将复何如?&rdquo;生托词以戏曰：&ldquo;彼云前日之病，为狐祟耳。&rdquo;莲乃叹曰：&ldquo;诚如君言，君迷不悟，万一不虞，妾百口何以自解?请从此辞。百日后，当视君于卧榻中。&rdquo;留之不可，怫然径去。由是于李夙夜必偕。约两月余，觉大困顿。初犹自宽解，日渐羸瘠，惟饮饘粥一瓯。欲归就奉养，尚恋恋不忍遽去。因循数日，沉绵不可复起。邻生见其病惫，日遣馆僮馈给食饮。生至是疑李，因谓李曰：&ldquo;吾悔不听莲香之言，以至于此!&rdquo;言讫而瞑。移时复苏，张目四顾，则李已去，自是遂绝。生羸卧空斋，思莲香如望岁。</p><p>　　一日，方凝想间，忽有搴帘入者，则莲香也。临榻晒曰：&ldquo;田舍郎，我岂妄哉!&rdquo;生哽咽良久，自言知罪，但求拯救。莲曰：&ldquo;病入膏肓，实无救法。姑来永诀，以明非妒。&rdquo;生大悲曰：&ldquo;枕底一物，烦代碎之。&rdquo;莲搜得履，持就灯前，反复展玩。李女欻入，卒见莲香，返身欲遁。莲以身闭门，李窘急不知所出。生责数之，李不能答。莲笑曰：&ldquo;妾今始与阿姨面相质。昔谓郎君旧疾，未必非妾致，今竟何如?&rdquo;李俯首谢过。莲曰：&ldquo;佳丽如此，乃以爱结仇耶?&rdquo;李即投地陨泣，乞垂怜救。莲遂扶起，细诘生平。曰：&ldquo;妾，李通判女，早夭，瘗于墙外。已死春蚕，遗丝未尽。与郎偕好，妾之愿也;致郎于死，良非素心。&rdquo;莲曰：&ldquo;闻鬼利人死，以死后可常聚，然否?&rdquo;曰：&ldquo;不然!两鬼相逢，并无乐处。如乐也，泉下少年郎岂少哉!&rdquo;莲曰：&ldquo;痴哉!夜夜为之，人且不堪，而况于鬼!&rdquo;李问：&ldquo;狐能死人，何术独否?&rdquo;莲曰：&ldquo;是采补者流，妾非其类。故世有不害人之狐，断无不害人之鬼，以阴气盛也。&rdquo;生闻其语，始知狐鬼皆真，幸习常见惯，颇不为骇。但念残息如丝，不觉失声大痛。莲顾问曰：&ldquo;何以处郎君者?&rdquo;李赧然逊谢。莲笑曰：&ldquo;恐郎强健，醋娘子要食杨梅也。&rdquo;李敛衽曰：&ldquo;如有医国手，使妾得无负郎君，便当埋首地下，敢复腼然于人世耶!&rdquo;莲解囊出药，曰：&ldquo;妾早知有今，别后采药三山，凡三阅月，物料始备，瘵蛊至死，投之无不苏者。然症何由得，仍以何引，不得不转求效力。&rdquo;问：&ldquo;何需?&rdquo;曰：&ldquo;樱口中一点香唾耳。我一丸进，烦接口而唾之。&rdquo;李晕生颐颊，俯首转侧而视其履。莲戏曰：&ldquo;妹所得意惟履耳!&rdquo;李益惭，俯仰若无所容。莲问曰：&ldquo;此平时熟技，今何吝焉?&rdquo;遂以丸纳生吻，转促逼之，李不得已，唾之。莲曰：&ldquo;再!&rdquo;又唾之。凡三四唾，丸已下咽。少间，腹殷然如雷鸣，复纳一丸，自乃接唇而布以气。生觉丹田火热，精神焕发。莲曰：&ldquo;愈矣!&rdquo;</p><p>　　李听鸡鸣，彷徨别去。莲以新瘥，尚须调摄，就食非计，因将户外反关，伪示生归，以绝交往，日夜守护之。李亦每夕必至，给奉殷勤，事莲犹姊，莲亦深怜爱之。居三月，生健如初，李遂数夕不至;偶至，一望即去。相对时，亦悒悒不乐。莲常留与共寝，必不肯。生追出，提抱以归，身轻若刍灵。女不得遁，遂着衣偃卧，蜷其体不盈二尺。莲益怜之，阴使生狎抱之，而撼摇亦不得醒。生睡去，觉而索之，已杳。后十余日，更不复至。生怀思殊切，恒出履共弄。莲曰：&ldquo;窈娜如此，妾见犹怜，何况男子!&rdquo;生曰：&ldquo;昔日弄履则至，心固疑之，然终不料其鬼。今对履思容，实所怆恻。&rdquo;因而泣下。</p><p>　　先是，富室张姓有女子燕儿，年十五，不汗而死。终夜复苏，起顾欲奔。张扃户，不得出。女自言：&ldquo;我通判女魂。感桑郎眷注，遗舄犹存彼处。我真鬼耳，锢我何益?&rdquo;以其言有因，诘其至此之由。女低徊反顾，茫不自解。或有言桑生病归者，女执辨其诬。家人大疑。东邻生闻之，逾垣往窥，见生方与美人对语。掩入逼之，张皇间已失所在。邻生骇诘。生笑曰：&ldquo;向固与君言，雌者则纳之耳。&rdquo;邻生述燕儿之言。生乃启关，将往侦探，苦无由。张母闻生果未归，益奇之。故使佣媪索履，生遂出以授。燕儿得之喜。试着之，鞋小于足者盈寸，大骇。揽镜自照，忽恍然悟己之借躯以生也者，因陈所由。母始信之。女镜面大哭曰：&ldquo;当日形貌，颇堪自信，每见莲姊，犹增惭怍。今反若此，人也不如其鬼也!&rdquo;把履号咷，劝之不解。蒙衾僵卧，食之，亦不食，体肤尽肿;凡七日不食，卒不死，而肿渐消;觉饥不可忍，乃复食。数日，遍体瘙痒，皮尽脱。晨起，睡舄遗堕，索着之，则硕大无朋矣。因试前履，肥瘦吻合，乃喜。复自镜，则眉目颐颊，宛肖生平，益喜。盥栉见母，见者尽眙。</p><p>　　莲香闻其异，劝生媒通之，而以贫富悬邈，不敢遽进。会媪初度，因从其子婿行，往为寿。媪睹生名，故使燕儿窥帘认客。生最后至，女骤出，捉袂，欲从与俱归。母诃谯之，始惭而入。生审视宛然，不觉零涕，因拜伏不起。媪扶之，不以为侮。生出，浼女舅执柯，媪议择吉赘生。生归告莲香，且商所处。莲怅然良久，欲别去，生大骇泣下。莲曰：&ldquo;君行花烛于人家，妾从而往，亦何形颜?&rdquo;生谋先与旋里，而后迎燕，莲乃从之。生以情白张。张闻其有室，怒加诮让。燕儿力白之，乃如所请。至日，生往亲迎，家中备具，颇甚草草。及归，则自门达堂，悉以罽毯贴地，百千笼烛，灿列如锦。莲香扶新妇入青庐，搭面既揭，欢若生平。莲陪卺饮，因细诘还魂之异。燕曰：&ldquo;尔日抑郁无聊，徒以身为异物，自觉形秽。别后愤不归墓，随风漾泊。每见生人则羡之。昼凭草木，夜则信足浮沉。偶至张家，见少女卧床上，近附之，未知遂能活也。&rdquo;莲闻之，默默若有所思。逾两月，莲举一子。产后暴病，日就沉绵。捉燕臂曰：&ldquo;敢以孽种相累，我儿即若儿。&rdquo;燕泣下，姑慰藉之。为召巫医，辄却之。沉痼弥留，气如悬丝，生及燕儿皆哭。忽张目曰：&ldquo;勿尔!子乐生，我乐死。如有缘，十年后可复得见。&rdquo;言讫而卒。启衾将敛，尸化为狐。生不忍异视，厚葬之。子名狐儿，燕抚如己出。每清明，必抱儿哭诸其墓。后生举于乡，家渐裕，而燕苦不育。狐儿颇慧，然单弱多疾。燕每欲生置媵。一日，婢忽白：&ldquo;门外一妪，携女求售。&rdquo;燕呼入，卒见，大惊曰：&ldquo;莲姊复出耶!&rdquo;生视之，真似，亦骇。问：&ldquo;年几何?&rdquo;答云：&ldquo;十四。&ldquo;聘金几何?&rdquo;曰：&ldquo;老身止此一块肉，但俾得所，妾亦得啖饭处，后日老骨不至委沟壑，足矣。&rdquo;生优价而留之。燕握女手，入密室，撮其颔而笑曰：&ldquo;汝识我否?&rdquo;答言：&ldquo;不识。&rdquo;诘其姓氏，曰：&ldquo;妾韦姓。父徐城卖浆者，死三年矣。&rdquo;燕屈指停思，莲死恰十有四载。又审视女，仪容态度，无一不神肖者。</p><p>　　乃拍其顶而呼曰：&ldquo;莲姊，莲姊!十年相见之约，当不欺吾!&rdquo;女忽如梦醒，豁然曰：&ldquo;咦!&rdquo;熟视燕儿。生笑曰：&ldquo;此&lsquo;似曾相识燕归来&rsquo;也。&rdquo;女泫然曰：&ldquo;是矣。闻母言，妾生时便能言，以为不祥，犬血饮之，遂昧宿因。今日始如梦寤。娘子其耻于为鬼之李妹耶?&rdquo;共话前生，悲喜交至。一日，寒食，燕曰：&ldquo;此每岁妾与郎君哭姊日也。&rdquo;遂与亲登其墓，荒草离离，木已拱矣。女亦太息。燕谓生曰：&ldquo;妾与莲姊，两世情好，不忍相离，宜令白骨同穴。&rdquo;生从其言，启李冢得骸，舁归而合葬之。亲朋闻其异，吉服临穴，不期而会者数百人。余庚戌南游至沂，阻雨，休于旅舍。有刘生子敬，其中表亲，出同社王子章所撰桑生传，约万余言，得卒读。此其崖略耳。</p><p>　　异史氏曰：&ldquo;嗟乎!死者而求其生，生者又求其死，天下所难得者，非人身哉?奈何具此身者，往往而置之，遂至腆然而生不如狐，泯然而死不如鬼。&rdquo;王阮亭云：&ldquo;贤哉莲娘!巾帼中吾见亦罕，况狐耶!&rdquo;</p><p>　　阿宝</p><p>　　粤西孙子楚，名士也。生有枝指;性迂讷，人诳之，辄信为真。或值座有歌妓，则必遥望却走。或知其然，诱之来，使妓狎逼之，则赪颜彻颈，汗珠珠下滴，因共为笑。遂貌其呆状，相邮传作丑语，而名之&ldquo;孙痴&rdquo;。</p><p>　　邑大贾某翁，与王侯埒富，姻戚皆贵胄。有女阿宝，绝色也，日择良匹，大家儿争委禽妆，皆不当翁意。生时失俪，有戏之者，劝其通媒，生殊不自揣，果从其教，翁素耳其名，而贫之。媒媪将出，适遇宝，问之，以告。女戏曰：&ldquo;渠去其枝指，余当归之。&rdquo;媪告生。生曰：&ldquo;不难。&rdquo;媒去，生以斧自断其指，大痛彻心，血益倾注，滨死。过数日，始能起，往见媒而示之。媪惊，奔告女;女亦奇之，戏请再去其痴。生闻而哗辨，自谓不痴，然无由见而自剖。转念阿宝未必美如天人，何遂高自位置如此?由是曩念顿冷。</p><p>　　会值清明，俗于是日，妇女出游，轻薄少年，亦结队随行，恣其月旦。有同社数人，强邀生去。或嘲之曰：&ldquo;莫欲一观可人否?&rdquo;生亦知其戏己，然以受女揶揄故，亦思一见其人，忻然随众物色之。遥见有女子憩树下，恶少年环如墙堵。众曰：&ldquo;此必阿宝也。&rdquo;趋之，果宝也。审谛之，娟丽无双。少倾，人益稠。女起，遽去。众情颠倒，品头题足，纷纷若狂;生独默然。及众他适，回视，生犹痴立故所，呼之不应。群曳之曰：&ldquo;魂随阿宝去耶?&rdquo;亦不答。众以其素讷，故不为怪，或推之，或挽之，以归。至家，直上床卧，终日不起，冥如醉，唤之不醒。家人疑其失魂，招于旷野，莫能效。强拍问之，则朦胧应云：&ldquo;我在阿宝家。&rdquo;及细诘之，又默不语，家人惶惑莫解。初，生见女去，意不忍舍，觉身已从之行，渐傍其衿带间，人无呵者。遂从女归，坐卧依之，夜辄与狎，甚相得。然觉腹中奇馁，思欲一返家门，而迷不知路。女每梦与人交，问其名，曰：&ldquo;我孙子楚也。&rdquo;心异之，而不可以告人。生卧三日，气休休若将澌灭。家人大恐，托人婉告翁，欲一招魂其家。翁笑曰：&ldquo;平昔不相往还，何由遗魂吾家?&rdquo;家人固哀之，翁始允。巫执故服、草荐以往。女诘得其故，骇极，不听他往，直导入室，任招呼而去。巫归至门，生榻上已呻。既醒，女室之香奁什具，何色何名，历言不爽。女闻之，益骇，阴感其情之深。</p><p>　　生既离床寝，坐立凝思，忽忽若忘。每伺察阿宝，希幸一再遘之。浴佛节，闻将降香水月寺，遂早旦往候道左，目眩睛劳。日涉午，女始至，自车中窥见生，以掺手搴帘，凝睇不转。生益动，尾从之。女忽命青衣来诘姓字。生殷勤自展，魂益摇。车去，始归。归复病，冥然绝食，梦中辄呼宝名，每自恨魂不复灵。家旧养一鹦鹉，忽毙，小儿持弄于床。生自念：倘得身为鹦鹉，振翼可达女室。心方注想，身已翩然鹦鹉，遽飞而去，直达宝所。女喜而扑之，锁其肘，饲以麻子。大呼曰：&ldquo;姐姐勿锁!我孙子楚也!&rdquo;女大骇，解其缚，亦不去。女祝曰：&ldquo;深情已篆中心。今已人禽异类，姻好何可复圆?&rdquo;鸟云：&ldquo;得近芳泽，于愿已足。&rdquo;他人饲之不食，女自饲之则食;女坐则集其膝，卧则依其床。如是三日，女甚怜之。阴使人病荷蚪┪裕讶眨耐肺幢Ｅ肿Ｔ唬&ldquo;君能复为人，当誓死相从。&rdquo;鸟云：&ldquo;诳我!&rdquo;女乃自矢。鸟侧目若有所思。少间，女束双弯，解履床下，鹦鹉骤下，衔履飞去。女急呼之，飞已远矣。</p><p>　　女使妪往探，则生已寤。家人见鹦鹉衔绣履来，堕地死，方共异之。生既苏即索履，众莫知故。适妪至，入视生，问履所在。生曰：&ldquo;是阿宝信誓物。借口相覆，小生不忘金诺也。&rdquo;妪反命，女益奇之，故使婢泄其情于母。母审之确，乃曰：&ldquo;此子才名亦不恶，但有相如之贫。择数年得婿若此，恐将为显者笑。&rdquo;女以履故，矢不他。翁媪从之，驰报生。生喜，疾顿瘳。翁议赘诸家。女曰：&ldquo;婿不可久处岳家。况郎又贫，久益为人贱。儿既诺之，处蓬茅而甘藜藿，不怨也。&rdquo;生乃亲迎成礼，相逢如隔世欢。</p><p>　　自是家得奁妆，小阜，颇增物产。而生痴于书，不知理家人生业。女善居积，亦不以他事累生，居三年，家益富。生忽病消渴，卒。女哭之痛，泪眼不晴，至绝眠食，劝之不纳，乘夜自经。婢觉之，急救而醒，终亦不食。三日，集亲党，将以殓生。闻棺中呻以息，启之，已复活。自言：&ldquo;见冥王，以生平朴诚，命作部曹。忽有人白：&lsquo;孙部曹之妻将至。&rsquo;王稽鬼录，言：&lsquo;此未应便死。&rsquo;又白：&ldquo;不食三日矣。&rsquo;王顾谓：&lsquo;感汝妻节义，姑赐再生。&rsquo;因使驭卒控马送余还。&rdquo;</p><p>　　由此体渐平。值岁大比，入闱之前，诸少年玩弄之，共拟隐僻之题七，引生僻处与语，言：&ldquo;此某家关节，敬秘相授。&rdquo;生信之，昼夜揣摩，制成七艺，众隐笑之。时典试者虑熟题有蹈袭弊，力反常经，题纸下，七艺皆符。生以是抡魁。明年，举进士，授词林。上闻异，召问之，生具启奏，上大嘉悦。后召见阿宝，赏赉有加焉。</p><p>　　异史氏曰：&ldquo;性痴则其志凝，故书痴者文必工，艺痴者技必良。世之落拓而无成者，皆自谓不痴者也。且如粉花荡产，卢雉倾家，顾痴人事哉!以是知慧黠而过，乃是真痴，彼孙子何痴乎!&rdquo;</p><p>　　九山王</p><p>　　曹州李姓者，邑诸生，家素饶，而居宅故不甚广，舍后有园数亩，荒置之。一日，有叟来税屋，出直百金，李以无屋为辞。叟曰：&ldquo;请受之，但无烦虑。&rdquo;李不喻其意，姑受之，以觇其异。越日，村人见舆马眷口入李家，纷纷甚夥，共疑李第无安顿所，问之。李殊不自知，归而察之，并无迹响。过数日，叟忽来谒，且云：&ldquo;庇宇下已数晨夕，事事都草创，起炉作灶，未暇一修客子礼。今遣，小女辈作黍，幸一垂顾。&rdquo;李从之，则入园中，欻见舍宇华好，崭然一新;入室陈设芳丽，酒鼎沸于廊下，茶烟袅于厨中。俄而行酒荐馔，备极甘旨，时见庭下少年人，往来甚众;又闻儿女喁喁，幕中作笑语声;家人婢仆，似有数十百口。李心知其狐。</p><p>　　席终而归，阴怀杀心。每入市，市硝硫，积数百斤，暗布园中殆满。骤火之，焰亘霄汉，如黑灵芝，燔臭灰眯不可近，但闻鸣啼嗥动之声，嘈杂聒耳。既熄入视，则死狐满地，焦头烂额者，不可胜计。方阅视间，叟自外来，颜色惨恸，责李曰：&ldquo;夙无嫌怨，荒园报岁百金，非少;何忍遂相族灭?此奇惨之仇，无不报者!&rdquo;忿然而去。疑其掷砾为殃，而年余无少怪异。时顺治初年，山中群盗窃发，啸聚万余人，官莫能捕。生以家口多，日忧离乱。适村中来一星者，自号&ldquo;南山翁&rdquo;，言人休咎，了若目睹，名大噪，李召至家，求推甲子。翁愕然起敬，曰：&ldquo;此真主也!&rdquo;李闻大骇，以为妄;翁正容固言之。李疑信半焉，乃曰：&ldquo;岂有白手受命而帝者乎?&rdquo;翁谓：&ldquo;不然。自古帝王，类多起于匹夫，谁是生而天子者?&rdquo;生惑之，前席而请。翁毅然以&ldquo;卧龙&rdquo;自任。请先备甲胄数千具、弓弩数千事。李虑人莫之归。翁曰：&ldquo;臣请为大王连诸山，深相结。使哗言者谓大王真天子，山中士卒，宜必响应。&rdquo;李喜，遣翁行。发藏镪，造甲胄。翁数日始还，曰：&ldquo;借大王威福，加臣三寸舌，诸山莫不愿执鞭臁海雨隆&rdquo;浃旬之间，果归命者数千人。于是拜翁为军师，建大纛，设彩帜若林，据山立栅，声势震动。邑令率兵来讨，翁指挥群寇，大破之。令惧，告急于兖。兖兵远涉而至，翁又伏寇进击，兵大溃，将士杀伤者甚众。势益震，党以万计，因自立为&ldquo;九山王&rdquo;。翁患马少，会都中解马赴江南，遣一旅要路篡取之。由是&ldquo;九山王&rdquo;之名大噪。加翁为&ldquo;护国大将军&rdquo;。高卧山巢，公然自负，以为黄袍之加，指日可俟矣。东抚以夺马故，方将进剿，又得兖报，乃发精兵数千，与六道合围而进。军旅旌旗，弥满山谷。&ldquo;九山王&rdquo;大惧，召翁谋之，则不知所往。&ldquo;九山王&rdquo;窘急无术，登山而望曰：&ldquo;今而知朝廷之势大矣!&rdquo;山破，被擒，妻孥戮之。始悟翁即老狐，盖以族灭报李也。</p><p>　　异史氏曰：&ldquo;夫人拥妻子，闭门科头，何处得杀?即杀，亦何由族哉?狐之谋亦巧矣。而壤无其种者，虽溉不生;彼其杀狐之残，方寸已有盗根，故狐得长其萌而施之报。今试执途人而告之：&lsquo;汝为天子!&rsquo;未有不骇而走者。明明导以族灭之为，而犹乐听之，妻子为戮，又何足云?然人听匪言也，始闻之而怒，继而疑，又既而信，迨至身名俱殒，而始悟其误也，大率类此矣。&rdquo;</p><p>　　遵化署狐</p><p>　　诸城邱公为遵化道，署中故多狐，最后一楼，绥绥者族而居之，以为家。时出殃人，遣之益炽。官此者惟设牲祷之，无敢迕。邱公莅任，闻，而怒之。狐亦畏公刚烈，化一妪告家人曰：&ldquo;幸白大人勿相仇。容我三日，将携细小避去。&rdquo;公闻，亦默不言。次日，阅兵已，戒勿散，使尽扛诸营巨炮骤入，环楼千座并发。数仞之楼，顷刻摧为平地，革肉毛血，自天雨而下。但见浓尘毒雾之中，有白气一缕，冒烟冲空而去，众望之曰：&ldquo;逃一狐矣。&rdquo;而署中自此平安。</p><p>　　后二年，公遣干仆赍银如干数赴都，将谋迁擢。事未就，姑窖藏于班役之家。忽有一叟诣阙声屈，言妻子横被杀戮;又讦公克削军粮，夤缘当路，现顿某家，可以验证。奉旨押验。至班役家，冥搜不得，叟惟以一足点地。悟其意，发之，果得金;金上镌有&ldquo;某郡解&rdquo;字。已而觅叟，则失所在。执乡里姓名以求其人，竟亦无之。公由此罹难。乃知叟即逃狐也。</p><p>　　异史氏曰：&ldquo;狐之祟人，可诛甚矣。然服而舍之，亦以全吾仁。公可云疾之已甚者矣。抑使关西为此，岂百狐所能仇哉!&rdquo;</p><p>　　张诚</p><p>　　豫人张氏者，其先齐人，明末齐大乱，妻为北兵掠去。张常客豫，遂家焉。娶于豫，生子讷。无何，妻卒，又娶继室，生子诚。继室牛氏悍，每嫉讷，奴畜之，啖以恶草具。使樵，日责柴一肩，无则挞楚诟诅，不可堪。隐畜甘脆饵诚，使从塾师读。</p><p>　　诚渐长，性孝友，不忍兄劬，阴劝母;母弗听。一日，讷入山樵，未终，值大风雨，避身岩下，雨止而日已暮。腹中大馁，遂负薪归。母验之少，怒不与食。饥火烧心，入室僵卧。诚自塾中来，见兄嗒然，问：&ldquo;病乎?&rdquo;曰：&ldquo;饿耳。&rdquo;问其故，以情告。诚愀然便去，移时，怀饼来饵兄。兄问其所自来。曰：&ldquo;余窃面倩邻妇为之，但食勿言也。&rdquo;讷食之。嘱弟曰：&ldquo;后勿复然，事泄累弟。且日一啖，饥当不死。&rdquo;诚曰：&ldquo;兄故弱，乌能多樵!&rdquo;次日，食后，窃赴山，至兄樵处。兄见之，惊问：&ldquo;将何作?&rdquo;答曰：&ldquo;将助樵采。&rdquo;问：&ldquo;谁之遣?&rdquo;曰：&ldquo;我自来耳。&rdquo;兄曰：&ldquo;无论弟不能樵，纵或能之，且犹不可。&rdquo;于是速之归。诚不听，以手足断柴助兄。且云：&ldquo;明日当以斧来。&rdquo;兄近止之。见其指已破，履已穿，悲曰：&ldquo;汝不速归，我即以斧自刭死!&rdquo;诚乃归。兄送之半途，方复回。樵既归，诣塾，嘱其师曰：&ldquo;吾弟年幼，宜闭之。山中虎狼多。&rdquo;师曰：&ldquo;午前不知何往，业夏楚之。&rdquo;归谓诚曰：&ldquo;不听吾言，遭笞责矣!&rdquo;诚笑曰：&ldquo;无之。&rdquo;明日，怀斧又去，兄骇曰：&ldquo;我固谓子勿来，何复尔?&rdquo;诚不应，刈薪且急，汗交颐不少休。约足一束，不辞而返。师又责之，乃实告之。师叹其贤，遂不之禁。兄屡止之，终不听。</p><p>　　一日，与数人樵山中，欻有虎至，众惧而伏，虎竟衔诚去。虎负人行缓，为讷追及，讷力斧之，中胯。虎痛狂奔，莫可寻逐，痛哭而返。众慰解之，哭益悲。曰：&ldquo;吾弟，非犹夫人之弟;况为我死，我何生焉!&rdquo;遂以斧自刎其项。众急救之，入肉者已寸许，血溢如涌，眩瞀殒绝。众骇，裂之衣而约之，群扶以归。母哭骂曰：&ldquo;汝杀吾儿，欲劙颈以塞责耶!&rdquo;讷呻云：&ldquo;母勿烦恼，弟死，我定不生!&rdquo;置榻上，疮痛不能眠，惟昼夜依壁坐哭。父恐其亦死，时就榻少哺之，牛辄诟责，讷遂不食，三日而毙。村中有巫走无常者，讷途遇之，缅诉曩苦。因询弟所，巫言不闻，遂反身导讷去。至一都会，见一皂衫人，自城中出，巫要遮代问之。皂衫人于佩囊中检牒审顾，男妇百余，并无犯而张者。巫疑在他牒。皂衫人曰：&ldquo;此路属我，何得差逮。&rdquo;讷不信，强巫入内城。城中新鬼、故鬼往来憧憧，亦有故识，就问，迄无知者。忽共哗言：&ldquo;菩萨至!&rdquo;仰见云中，有伟人，毫光彻上下，顿觉世界通明。巫贺曰：&ldquo;大郎有福哉!菩萨几十年一入冥司，拔诸苦恼，今适值之。&rdquo;便捽讷跪。众鬼囚纷纷籍籍，合掌齐诵慈悲救苦之声，哄腾震地。菩萨以杨柳枝遍洒甘露，其细如尘;俄而雾收光敛，遂失所在。讷觉颈上沾露，斧处不复作痛。巫乃导与俱归，望见里门，始别而去。讷死二日，豁然竟苏，悉述所遇，谓诚不死。母以为撰造之诬，反诟骂之。讷负屈无以自伸，而摸创痕良瘥。自力起，拜父曰：&ldquo;行将穿云入海往寻弟，如不可见，终此身勿望返也。愿父犹以儿为死。&rdquo;翁引空处与泣，无敢留之，讷乃去。</p><p>　　每于冲衢访弟耗，途中资斧断绝，丐而行。逾年达金陵，悬鹑百结，伛偻道上。偶见十余骑过，走避道侧。内一人如官长，年四十已来，健卒怒马，腾踔前后。一少年乘小驷，屡视讷。讷以其贵公子，未敢仰视。少年停鞭少驻，忽下马呼曰：&ldquo;非吾兄耶!&rdquo;讷举首审视，诚也，握手大痛，失声。诚亦哭曰：&ldquo;兄何漂落以至于此?&rdquo;讷言其情，诚益悲。骑者并下问故，以白官长。官命脱骑载讷，连辔归诸其家，始详诘之。初，虎衔诚去，不知何时置路侧，卧途中经宿，适张别驾自都中来，过之，见其貌文，怜而抚之，渐苏。言其里居，则相去已远，因载与俱归。又药敷伤处，数日始痊。别驾无长君，子之。盖适从游瞩也。诚具为兄告。言次，别驾入，讷拜谢不已。诚入内，捧帛衣出，进兄，乃置酒燕叙。别驾问：&ldquo;贵族在豫，几何丁壮?&rdquo;讷曰：&ldquo;无有。父少齐人，流寓于豫。&rdquo;别驾曰：&ldquo;仆亦齐人。贵里何属?&rdquo;答曰：&ldquo;曾闻父言，属东昌辖。&rdquo;惊曰：&ldquo;我同乡也!何故迁豫?&rdquo;讷曰：&ldquo;明季清兵入境，掠前母去。父遭兵燹，荡无家室。先贾于西道，往来颇稔，故止焉。&rdquo;又惊问：&ldquo;君家尊何名?&rdquo;讷告之。别驾瞠而视，俯首若疑，疾趋入内。无何，太夫人出。共罗拜已，问讷曰：&ldquo;汝是张炳之之孙耶?&rdquo;曰：&ldquo;然。&rdquo;太夫人大哭，谓别驾曰：&ldquo;此汝弟也。&rdquo;讷兄弟莫能解。太夫人曰：&ldquo;我适汝父三年，流离北去，身属黑固山半年，生汝兄。又半年，固山死，汝兄补秩旗下迁此官。今解任矣。每刻刻念乡井，遂出籍，复故谱。屡遣人至齐，殊无所觅耗，何知汝父西徙哉!&rdquo;乃谓别驾曰：&ldquo;汝以弟为子，折福死矣!&rdquo;别驾曰：&ldquo;曩问诚，诚未尝言齐人，想幼稚不忆耳。&rdquo;乃以齿序：别驾四十有一，为长;诚十六，最少;讷二十二，则伯而仲矣，别驾得两弟，甚欢，与同卧处，尽悉离散端由，将作归计。太夫人恐不见容。别驾曰：&ldquo;能容则共之，否则析之。天下岂有无父之国?&rdquo;</p><p>　　于是鬻宅办装，刻日西发。既抵里，讷及诚先驰报父。父自讷去，妻亦寻卒;块然一老鳏，形影自吊。忽见讷入，暴喜，恍恍以惊;又睹诚，喜极，不复作言，潸潸以涕。又告以别驾母子至，翁辍泣愕然，不能喜，亦不能悲，蚩蚩以立。未几，别驾入，拜已;太夫人把翁相向哭。既见婢媪厮卒，内外盈塞，坐立不知所为。诚不见母，问之，方知已死，号嘶气绝，食顷始苏。别驾出资建楼阁，延师教两弟。马腾于槽，人喧于室，居然大家矣。</p><p>　　异史氏曰：&ldquo;余听此事至终，涕凡数堕。十余岁童子，斧薪助兄，慨然曰：&lsquo;王览固再见乎!&rsquo;于是一堕。至虎衔诚去，不禁狂呼曰：&lsquo;天道愦愦如此!&rsquo;于是一堕。及兄弟猝遇，则喜而亦堕。转增一兄，又益一悲，则为别驾堕。一门团圞，惊出不意，喜出不意，无从之涕，则为翁堕也。不知后世，亦有善涕如某者乎?&rdquo;</p><p>　　汾州狐</p><p>　　汾州判朱公者，居廨多狐。公夜坐，有女子往来灯下，初谓是家人妇，未遑顾瞻，及举目，竟不相识，而容光艳绝。心知其狐，而爱好之，遽呼之来，女停履笑曰：&ldquo;厉声加人，谁是汝婢媪耶?&rdquo;朱笑而起，曳坐谢过。遂与款密，久如夫妻之好。忽谓曰：&ldquo;君秩当迁，别有日矣。&rdquo;问：何时?&rdquo;答曰：&ldquo;目前。但贺者在门，吊者即在闾，不能官也。&rdquo;三日，迁报果至，次日，即得太夫人讣音。公解任，欲与偕旋。狐不可，送之河上，强之登舟。女曰：&ldquo;君自不知，狐不能过河也。&rdquo;朱不忍别，恋恋河畔。女忽出，言将一谒故旧。移时归，即有客来答拜。女别室与语。客去乃来，曰：&ldquo;请便登舟，妾送君渡。&rdquo;朱曰：&ldquo;向言不能渡，今何以渡?&rdquo;曰：&ldquo;曩所谒非他，河神也。妾以君故，特请之。彼限我十天往复，故可暂依耳。&rdquo;遂同济。至十日，果别而去。</p><p>　　巧娘</p><p>　　广东有缙绅傅氏，年六十余，生一子，名廉，甚慧，而天阉，十七岁，阴裁如蚕。遐迩闻知，无以女女者。自分宗绪已绝，昼夜忧怛，而无如何。</p><p>　　廉从师读。师偶他出，适门外有猴戏者，廉视之，废学焉。度师将至而惧，遂亡去。离家数里，见一素衣女郎，偕小婢出其前。女一回首，妖丽无比，莲步蹇缓，廉趋过之。女回顾婢曰：&ldquo;试问郎君，得无欲如琼乎?&rdquo;婢果呼问，廉诘其何为，女曰：&ldquo;倘之琼也，有尺一书，烦便道寄里门。老母在家，亦可为东道主。&rdquo;廉出本无定向，念浮海亦得，因诺之。女出书付婢，婢转付生。问其姓名居里，云：&ldquo;华姓，居秦女村，去北郭三四里。&rdquo;生附舟便去。至琼州北郭，日已曛暮，问秦女村，迄无知者。望北行四五里，星月已灿，芳草迷目，旷无逆旅，窘甚。见道侧墓，思欲傍坟栖止，大惧虎狼，因攀树猱升，蹲踞其上。听松声谡谡，宵虫哀奏，中心忐忑，悔至如烧。</p><p>　　忽闻人声在下，俯瞰之，庭院宛然，一丽人坐石上，双鬟挑画烛，分侍左右。丽人左顾曰：&ldquo;今夜月白星疏，华姑所赠团茶，可烹一盏，赏此良夜。&rdquo;生意其鬼魅，毛发直竖，不敢少息。忽婢子仰视曰：&ldquo;树上有人!&rdquo;女惊曰：&ldquo;何处大胆儿，暗来窥人!&rdquo;生大惧，无所逃隐，遂盘旋下，伏地乞宥。女近临一睇，反恚为喜，曳与并坐。睨之，年可十七八，姿态艳绝，听其言，亦土音。问：&ldquo;郎何之?&rdquo;答：&ldquo;为人作寄书邮。&rdquo;女曰：&ldquo;野多暴客，露宿可虞。不嫌蓬荜，愿就税驾。&rdquo;邀生入。室惟一榻，命婢展两被其上。生自惭形秽，愿在下床。女笑曰：&ldquo;佳客相逢，女元龙何敢高卧?&rdquo;生不得已，遂与共榻，而惶恐不敢自舒。未几，女暗中以纤手探入，轻捻胫股，生伪寐，若不觉知。又未几启衾入，摇生，迄不动，女便下探隐处。乃停手怅然，悄悄出衾去，俄闻哭声。生惶愧无以自容，恨天公之缺陷而已。女呼婢篝灯。婢见啼痕，惊问所苦。女摇首曰：&ldquo;我叹吾命耳。&rdquo;婢立榻前，耽望颜色。女曰：&ldquo;可唤郎醒，遣放去。&rdquo;生闻之，倍益惭怍，且惧宵半，茫茫无所之。</p><p>　　筹念间，一妇人排闼入。婢白：&ldquo;华姑来。&rdquo;微窥之，年约五十余，犹风格。见女未睡，便致诘问，女未答。又视榻上有卧者，遂问：&ldquo;共榻何人?&rdquo;婢代答曰：&ldquo;夜一少年郎寄此宿。&rdquo;妇笑曰：&ldquo;不知巧娘谐花烛。&rdquo;见女啼泪未干，惊曰：&ldquo;合卺之夕，悲啼不伦，将勿郎君粗暴也?&rdquo;女不言，益悲。妇欲捋衣视生，一振衣，书落榻上。妇取视，骇曰：&ldquo;我女笔意也!&rdquo;拆读叹咤。女问之。妇云：&ldquo;三姐家报，言吴郎已死，茕无所依，且为奈何?&rdquo;女曰：&ldquo;彼固云为人寄书，幸未遣之去。&rdquo;妇呼生起，究询书所自来，生备述之。妇曰：&ldquo;远烦寄书，当何以报?&rdquo;又熟视生，笑问：&ldquo;何迕巧娘?&rdquo;生言：&ldquo;不自知罪。&rdquo;又诘女，女叹曰：&ldquo;自怜生适阄寺，没奔椓人，是以悲耳。&rdquo;妇顾生曰：&ldquo;慧黠儿，固雄而雌者耶?是我之客，不可久溷他人。&rdquo;遂导生入东厢，探手于袴而验之。笑曰：&ldquo;无怪巧娘零涕。然幸有根蒂，犹可为力。&rdquo;挑灯遍翻箱簏，得黑丸，授生，令即吞下，秘嘱勿吪，乃出。生独卧筹思，不知药医何症。将比五更，初醒，觉脐下热气一缕，直冲隐处，蠕蠕然似有物垂股际，自探之，身已伟男。心惊喜，如乍膺九锡。</p><p>　　棂色才分，妇入，以炊饼纳生室，叮嘱耐坐，反关其户。出语巧娘曰：&ldquo;郎有寄书劳，将留招三娘来，与订姊妹交。且复闭置，免人厌恼。&rdquo;乃出门去。生回旋无聊，时近门隙，如鸟窥笼。望见巧娘，辄欲招呼自呈，惭讷而止。延及夜分，妇始携女归。发扉曰：&ldquo;闷煞郎君矣!三娘可来拜谢。&rdquo;途中人逡巡入，向生敛衽。妇命相呼以兄妹，巧娘笑曰：&ldquo;姊妹亦可。&rdquo;并出堂中，团坐置饮。饮次，巧娘戏问：&ldquo;寺人亦动心佳丽否?&rdquo;生曰：&ldquo;跛者不忘履，盲者不忘视。&rdquo;相与粲然。巧娘以三娘劳顿，迫令安置。妇顾三娘，俾与生俱。三娘羞晕不行。妇曰：&ldquo;此丈夫而巾帼者，何畏之?&rdquo;敦促偕去。私嘱生曰：&ldquo;阴为吾婿，阳为吾子，可也。&rdquo;生喜，捉臂登床，发硎新试，其快可知，既于枕上问女：&ldquo;巧娘何人?&rdquo;曰：&ldquo;鬼也。才色无匹，而时命蹇落。适毛家小郎子，病阉，十八岁而不能人，因邑邑不畅，赍恨如冥。&rdquo;生惊，疑三娘亦鬼。女曰：&ldquo;实告君，妾非鬼，狐耳。巧娘独居无耦，我母子无家，借庐栖止。&rdquo;生大愕。女云：&ldquo;无惧，虽故鬼狐，非相祸者。&rdquo;由此日共谈宴。虽知巧娘非人，而心爱其娟好，独恨自献无隙。生蕴藉，善谀噱，颇得巧娘怜。一日，华氏母子将他往，复闭生室中。生闷气，绕室隔扉呼巧娘;巧娘命婢历试数钥，乃得启。生附耳请间，巧娘遣婢去，生挽就寝榻，偎向之，女戏掬脐下，曰：&ldquo;惜可儿此处阙然。&rdquo;语未竟，触手盈握。惊曰：&ldquo;何前之渺渺，而遽累然!&rdquo;生笑曰：&ldquo;前羞见客，故缩，今以诮谤难堪，聊作蛙怒耳。&rdquo;遂相绸缪。已而恚曰：&ldquo;今乃知闭户有因。昔母子流荡栖无所，假庐居之。三娘从学刺绣，妾曾不少秘惜。乃妒忌如此!&rdquo;生劝慰之，且以情告，巧娘终衔之。生曰：&ldquo;密之!华姑嘱我严。&rdquo;语未及已，华姑掩入，二人皇遽方起。华姑嗔目，问：&ldquo;谁启扉?&rdquo;巧娘笑逆自承。华益怒，聒絮不已。巧娘故哂曰：&ldquo;阿姥亦大笑人!是丈夫而巾帼者，何能为?&rdquo;三娘见母与巧娘苦相抵，意不自安，以一身调停两间，始各拗怒为喜。巧娘言虽愤烈，然自是屈意事三娘。但华姑昼夜闲防，两情不得自展，眉目含情而已。</p><p>　　一日，华姑谓生曰：&ldquo;吾儿姊妹皆已奉事君，念居此非计，君宜归告父母，早订永约。&rdquo;即治装促生行。二女相向，容颜悲恻。而巧娘尤不可堪，泪滚滚如断贯珠，殊无已时。华姑排止之，便曳生出。至门外，则院宇无存，但见荒冢。华姑送至舟上，曰：&ldquo;君行后，老身携两女僦屋于贵邑。倘不忘夙好，李氏废园中，可待亲迎。&rdquo;生乃归。时傅父觅子不得，正切焦虑，见子归，喜出非望。生略述崖末，兼至华氏之订。父曰：&ldquo;妖言何足听信?汝尚能生还者，徒以阉废故。不然，死矣!&rdquo;生曰：&ldquo;彼虽异物，情亦犹人，况又慧丽，娶之亦不为戚党笑。&rdquo;父不言，但嗤之。生乃退而技痒，不安其分，辄私婢，渐至白昼宣淫，意欲骇闻翁媪。一日，为小婢所窥，奔告母，母不信，薄观之，始骇。呼婢研究，尽得其状。喜极，逢人宣暴，以示子不阉，将论婚于世族。生私白母：&ldquo;非华氏不娶。&rdquo;母曰：&ldquo;世不乏美妇人，何必鬼物?&rdquo;生曰：&ldquo;儿非华姑，无以知人道，背之不祥。&rdquo;傅父从之，遣一仆一妪往觇之。出东郭四五里，寻李氏园。见败垣竹树中，缕缕有饮烟。妪下乘，直造其闼，则母子拭几濯溉，似有所伺。妪拜致主命。见三娘，惊曰：&ldquo;此即吾家小主妇耶?我见犹怜，何怪公子魂思而梦绕之。&rdquo;便问阿姊。华姑叹曰：&ldquo;是我假女，三日前，忽殂谢去。&rdquo;因以酒食饷妪及仆。妪归，备道三娘容止，父母皆喜。末陈巧娘死耗，生恻恻欲涕。至亲迎之夜，见华姑亲问之。答云：&ldquo;已投生北地矣。&rdquo;生欷殹揪弥Ｓ锕椋詹荒芡榍赡铮灿凶郧砝凑撸卣偌手；蜓郧嘏挂刮殴砜蓿锲湟欤敫嫒铩Ｈ锍烈髁季茫略唬&ldquo;妾负姊矣!&rdquo;诘之，答云：&ldquo;妾母子来时，实未使闻。兹之怨啼，将无是姊?向欲相告，恐彰母过。&rdquo;生闻之，悲已而喜。即命舆，宵昼兼程，驰诣其墓，叩墓木而呼曰：&ldquo;巧娘!巧娘!某在斯!&rdquo;俄见女郎捧婴儿，自穴中出，举首酸嘶，怨望无已;生亦涕下。探怀问谁氏子，巧娘曰：&ldquo;是君之遗孽也，诞三月矣。&rdquo;生叹曰：&ldquo;误听华姑言，使母子埋忧地下，罪将安辞!&rdquo;乃与同舆，航海而归。抱子告母。母视之，体貌丰伟，不类鬼物，益喜。二女谐和，事姑孝。后傅父病，延医来。巧娘曰：&ldquo;疾不可为，魂已离舍。&rdquo;督治冥具，既竣而卒。儿长，绝肖父，尤慧，十四游泮。</p><p>　　高邮翁紫霞，客于广而闻之。地名遗脱，亦未知所终矣。</p><p>　　吴令</p><p>　　吴令某公，忘其姓字，刚介有声。吴俗最重城隍之神，木肖之，被锦藏机如生。值神寿节，则居民敛资为会，辇游通衢。建诸旗幢，杂卤簿，森森部列，鼓吹行且作，阗阗咽咽然，一道相属也。习以为俗，岁无敢懈。公出，适相值，止而问之，居民以告;又诘知所费颇奢。公怒，指神而责之曰：&ldquo;城隍实主一邑。如冥顽无灵，则淫昏之鬼，无足奉事。其有灵，则物力宜惜，何得以无益之费，耗民脂膏?&rdquo;言已，曳神于地，笞之二十。从此习俗顿革。</p><p>　　公清正无私，惟少年好戏。居年余，偶于廨中梯檐探雀鷇，失足而堕，折股，寻卒。人闻城隍祠中，公大声喧怒，似与神争，数日不止。吴人不忘公德，群集祝而解之，别建一祠祠公，声乃息。祠亦以城隍名，春秋祀之，较故神尤著。吴至今有二城隍云。</p><p>　　口技</p><p>　　村中来一女子，年二十有四五。携一药囊，售其医。有问病者，女不能自为方，俟暮夜问诸神。晚洁斗室，闭置其中。众绕门窗，倾耳寂听，但窃窃语，莫敢咳。内外动息俱冥。至夜许，忽闻帘声。女在内曰：&ldquo;九姑来耶?&rdquo;一女子答：&ldquo;来矣。&rdquo;又曰：&ldquo;腊梅从九姑耶?&rdquo;似一婢答云：&ldquo;来矣。&rdquo;三人絮语间杂，刺刺不休。俄闻帘钩复动，女曰：&ldquo;六姑至矣。&rdquo;乱言曰：&ldquo;春梅亦抱小郎子来耶?&rdquo;一女曰：&ldquo;拗哥子!呜呜不睡，定要从娘子来。身如百钧重，负累煞人!&rdquo;旋闻女子殷勤声，九姑问讯声，六姑寒暄声，二婢慰劳声，小儿喜笑声，一齐嘈杂。即闻女子笑曰：&ldquo;小郎君亦大好耍，远迢迢抱猫儿来。&rdquo;既而声渐疏，帘又响，满室俱哗，曰：&ldquo;四姑来何迟也?&rdquo;有一小女子细声答曰：&ldquo;路有千里且溢，与阿姑走尔许时始至。阿姑行且缓。&rdquo;遂各各道温凉声，并移坐声，唤添坐声，参差并作，喧繁满室，食顷始定。即闻女子问病。九姑以为宜得参，六姑以为宜得芪，四姑以为宜得术。参酌移时，即闻九姑唤笔砚。无何，折纸戢戢然，拔笔掷帽丁丁然，磨墨隆隆然;既而投笔触几，震笔作响，便闻撮药包裹苏苏然。顷之，女子推帘，呼病者授药并方。反身入室，即闻三姑作别，三婢作别，小儿哑哑，猫儿唔唔，又一时并起。九姑之声清以越，六姑之声缓以苍，四姑之声娇以婉，以及三婢之声，各有态响，听之了了可辨。群讶以为真神。而试其方，亦不甚效。此即所谓口技，特借之以售其术耳。然亦奇矣!</p><p>　　昔王心逸尝言：&ldquo;在都偶过市廛，闻弦歌声，观者如堵。近窥之，则见一少年曼声度曲。并无乐器，惟以一指捺颊际，且捺且讴，听之铿铿，与弦索无异。&rdquo;亦口技之苗裔也。</p><p>　　濰水狐</p><p>　　濰邑李氏有别第，忽一翁来税居，岁出直金五十，诺之。既去无耗，李嘱家人别租。翌日，翁至，曰：&ldquo;租宅已有关说，何欲更僦他人?&rdquo;李白所疑。翁曰：&ldquo;我将久居是，所以迟迟者，以涓吉在十日之后耳。&rdquo;因先纳一岁之直，曰：&ldquo;终岁空之，勿问也。&rdquo;李送出，问期，翁告之。</p><p>　　过期数日，亦竟渺然。及往觇之，则双扉内闭，炊烟起而人声杂矣。讶之，投刺往谒。翁趋出，逆而入，笑语可亲。既归，遣人馈遗其家;翁犒赐丰隆。又数日，李设筵邀翁，款洽甚欢。问其居里，以秦中对。李讶其远，翁曰：&ldquo;贵乡福地也。秦中不可居，大难将作。&rdquo;对方承平，置未深问。越日，翁折柬报居停之礼，供帐饮食，备极侈丽。李益惊，疑为贵官。翁以交好，因自言为狐。李骇绝，逢人辄道。邑缙绅闻其异，日结驷于门，愿纳交翁，翁无不伛偻接见。渐而郡官亦时还往。独邑令求通，辄辞以故。令又托主人先容，翁辞。李诘其故。翁离席近客而私语曰：&ldquo;君自不知，彼前身为驴，今虽俨然民上，乃饮(米追)而亦醉者也。仆固异类，羞与为伍。&rdquo;李乃托词告令，谓狐畏其神明故不敢见。令信之而止。此康熙十一年事，未几，秦罹兵燹，狐能前知，信矣。</p><p>　　异史氏曰：&ldquo;驴之为物庞然也。一怒则踶趹嗥嘶，眼大于盎，气粗于牛，不惟声难闻，状亦难见。倘执束刍而诱之，则帖耳辑首，喜受羁勒矣。以此居民上，宜其饮(米追)而亦醉也。愿临民者，以驴为戒，而求齿于狐，则德日进矣。&rdquo;</p><p>　　红玉</p><p>　　广平冯翁有一子，字相如，父子俱诸生。翁年近六旬，性方鲠，而家屡空。数年间，媪与子妇又相继逝，井臼自操之。一夜，相如坐月下，忽见东邻女自墙上来窥。视之，美;近之，微笑;招以手，不来亦不去。固请之，乃梯而过，遂共寝处。问其姓名，曰：&ldquo;妾邻女红玉也。&rdquo;生大爱悦，与订永好，女诺之。夜夜往来，约半年许。翁夜起，闻女子含笑语，窥之，见女，怒，唤生出，骂曰：&ldquo;畜产所为何事!如此落寞，尚不刻苦，及学浮荡耶?人知之，丧汝德，人不知，促汝寿!&rdquo;生跪自投，泣言知悔。翁叱女曰：&ldquo;女子不守闺戒，既自玷，而又以玷人。倘事一发，当不仅贻寒舍羞!&rdquo;骂已，愤然归寝。女流涕曰：&ldquo;亲庭罪责，良足愧辱!我二人缘分尽矣!&rdquo;生曰：&ldquo;父在不得自专。卿如有情，尚当含垢为好。&rdquo;女言辞决绝，生乃洒涕。女止之曰：&ldquo;妾与君无媒妁之言，父母之命，逾墙钻隙，何能白首?此处有一佳耦，可聘也。&rdquo;告以贫。女曰：&ldquo;来宵相俟，妾为君谋之。&rdquo;次夜，女果至，出白金四十两赠生。曰：&ldquo;去此六十里，有吴村卫氏，年十八矣，高其价，故未售也。君重啖之，必合谐允。&rdquo;言已，别去。</p><p>　　生乘间语父，欲往相之，而隐馈金不敢告。翁自度无资，以是故，止之。生又婉言：&ldquo;试可乃已。&rdquo;翁颔之。生遂假仆马，诣卫氏。卫故田舍翁，生呼出，引与间语。卫知生望族，又见仪采轩豁，心许之，而虑其靳于资。生听其词意吞吐，会其旨，倾囊陈几上。卫乃喜，浼邻生居间，书红笺而盟焉，生入拜媪。居室逼侧，女依母自幛。微睨之，虽荆布之饰，而神情光艳，心窃喜。卫借舍款婿，便言：&ldquo;公子无须亲迎。待少作衣妆，即合舁送去。&rdquo;生与期而归。诡告翁，言卫爱，清门，不责资。翁亦喜。至日，卫果送女至。女勤俭，有顺德，琴瑟甚笃。逾二年举一男，名福儿。会清明抱子登墓，遇邑绅宋氏。宋官御史，坐行赇免，居林下，大煽威虐。是日亦上墓归，见女艳之，问村人，知为生配。料冯贫士，诱以重赂，冀可摇，使家人风示之。生骤闻，怒形于色。既思势不敌，敛怒为笑，归告翁。大怒，奔出，对其家人，指天画地，诟骂万端。家人鼠窜而去。宋氏亦怒，竟遣数人入生家，殴翁及子，汹若沸鼎。女闻之，弃儿于床，披发号救。群篡舁之，哄然便去。父子伤残，吟呻在地，儿呱呱啼室中。邻人共怜之，扶之榻上。经日，生杖而能起;翁忿不食，呕血寻毙。生大哭，抱子兴词，上至督抚，讼几遍，卒不得直。后闻妇不屈死，益悲。冤塞胸吭，无路可伸。每思要路刺杀宋，而虑其扈从繁，儿又罔托。日夜哀思，双睫为不交。忽一丈夫吊诸其室，虬髯阔颔，曾与无素。挽坐，欲问邦族。客遽曰：&ldquo;君有杀父之仇，夺妻之恨，而忘报乎?&rdquo;生疑为宋人之侦，姑伪应之。客怒眦欲裂，遽出曰：&ldquo;仆以君人也，今乃知不足齿之伧!&rdquo;生察其异，跪而挽之，曰：&ldquo;诚恐宋人餂我。今实布腹心：仆之卧薪尝胆者，固有日矣。但怜此褓中物，恐坠宗祧。君义士，能为我杵臼否?&rdquo;客曰：&ldquo;此妇人女子之事，非所能。君所欲托诸人者，请自任之;所欲自任者，愿得而代庖焉。&rdquo;生闻，崩角在地，客不顾而出。生追问姓字，曰：&ldquo;不济，不任受怨;济，亦不任受德。&rdquo;遂去。生惧祸及，抱子亡去。至夜，宋家一门俱寝，有人越重垣入，杀御史父子三人，及一媳一婢。宋家具状告官。官大骇。宋执谓相如，于是遣役捕生，生遁不知所之，于是情益真。宋仆同官役诸处冥搜，夜至南山，闻儿啼，踪得之，系缧而行。儿啼愈嗔，群夺儿抛弃之，生冤愤欲绝。见邑令，问曰：&ldquo;何杀人?&rdquo;生曰：&ldquo;冤哉!某以夜死，我以昼出，且抱呱呱者，何能逾垣杀人?&rdquo;令曰：&ldquo;不杀人，何逃乎?&rdquo;生词穷，不能置辩。乃收诸狱。生泣曰：&ldquo;我死无足惜，孤儿何罪?&rdquo;令曰：&ldquo;汝杀人子多矣，杀汝子，何怨?&rdquo;生既褫革，屡受梏惨，卒无词，令是夜方卧，闻有物击床，震震有声，大惧而号。举家惊起，集而烛之;一短刀，銛利如霜，剁床入木者寸余，牢不可拔。令睹之，魂魄丧失。荷戈遍索，竟无踪迹。心窃馁，又以宋人死，无可畏俱，乃详诸宪，代生解免，竟释生。</p><p>　　生归，翁无升斗，孤影对四壁。幸邻人怜馈食饮，苟且自度。念大仇已报，则冁然喜;思惨酷之祸，几于灭门，则泪潸潸堕;及思半生贫彻骨，宗支不续，则于无人处大哭失声，不复能自禁。如此半年，捕禁益懈。乃哀邑令，求判还卫氏之骨。及葬而归，悲怛欲死，辗转空床，竟无生路。忽有款门者，凝神寂听，闻一人在门外，哝哝与小儿语。生急起窥觇，似一女子。扉初启，便问：&ldquo;大冤昭雪，可幸无恙!&rdquo;其声稔熟，而仓卒不能追忆。烛之，则红玉也。挽一小儿，嬉笑跨下。生不暇问，抱女呜哭，女亦惨然。既而推儿曰：&ldquo;汝忘尔父耶?&rdquo;儿牵女衣，目灼灼视生。细审之，福儿也。大惊，泣问：&ldquo;儿那得来?&rdquo;女曰：&ldquo;实告君，昔言邻女者，妄也，妾实狐。适宵行，见儿啼谷口，抱养于秦。闻大难既息，故携来与君团聚耳。&rdquo;生挥涕拜谢，儿在女怀，如依其母，竟不复能识父矣。天未明，女即遽起，问之，答曰：&ldquo;奴欲去。&rdquo;生裸跪床头，涕不能仰。女笑曰：&ldquo;妾诳君耳。今家道新创，非夙兴夜寐不可。&rdquo;乃剪莽拥篲，类男子操作。生忧贫乏，不自给。女曰：&ldquo;但请下帷读，勿问盈歉，或当不殍饿死。&rdquo;遂出金治织具，租田数十亩，雇佣耕作。荷镵诛茅，牵萝补屋，日以为常。里党闻妇贤，益乐资助之。约半年，人烟腾茂，类素封家。生曰：&ldquo;灰烬之余，卿白手再造矣。然一事未就安妥，如何?&rdquo;诘之，答曰：&ldquo;试期已迫，巾服尚未复也。&rdquo;女笑曰：&ldquo;妾前以四金寄广文，已复名在案。若待君言，误之已久。&rdquo;生益神之。是科遂领乡荐。时年三十六，腴田连阡，夏屋渠渠矣。女袅娜如随风欲飘去，而操作过农家妇。虽严冬自苦，而手腻如脂。自言二十八岁，人视之，常若二十许人。</p><p>　　异史氏曰：&ldquo;其子贤，其父德，故其报之也侠。非特人侠，狐亦侠也。遇亦奇矣!然官宰悠悠，竖人毛发，刀震震入木，何惜不略移床上半尺许哉?使苏子美读之，必浮白曰：惜乎击之不中!&rdquo;王阮亭云：&ldquo;程婴、杵臼，未尝闻诸巾帼，况狐耶!&rdquo;</p><p>　　龙</p><p>　　北直界有堕龙入村，其行重抽，入某绅家。其户仅可容躯，塞而入。家人尽奔。登楼哗噪，铳炮轰然。龙乃出。门外停贮潦水，浅不盈尺。龙入，转侧其中，身尽泥涂，极力腾跃，尺余辄堕。泥蟠三日，蝇集鳞甲。忽大雨，乃霹雳拏空而去。</p><p>　　房生与友人登牛山，入寺游瞩。忽椽间一黄砖堕，上盘一小蛇，细裁如蚓。忽旋一周，如指，又一周，已如带。共惊，知为龙，群趋而下。方至山半，闻寺中霹雳一声，天上黑云如盖，一巨龙夭矫其中，移时而没。</p><p>　　章丘小相公庄，有民妇适野，值大风，尘沙扑面。觉一目眯，如含麦芒，揉之吹之，迄不愈。启睑而审视之，睛固无恙，但有赤线蜿蜒于肉分。或曰：&ldquo;此蛰龙也。&rdquo;妇忧惧待死。积三月余，天暴雨，忽巨霆一声，裂眦而去，妇无少损。袁宣四言：&ldquo;在苏州，值阴晦，霹雳大作。众见龙垂云际，鳞甲张动，爪中抟一人头，须眉毕见;移时，入云而没。亦未闻有失其头者。&rdquo;</p><p>　　林四娘</p><p>　　青州道陈公宝钥，闽人。夜独坐，有女子搴帏入，视之，不识，而艳绝，长袖宫装。笑云：&ldquo;清夜兀坐，得勿寂耶?&rdquo;公惊问：&ldquo;何人?&rdquo;曰：&ldquo;妾家不远，近在西邻。&rdquo;公意其鬼，而心好之。捉袂挽坐，谈词风雅，大悦。拥之，不甚抗拒，顾曰：&ldquo;他无人耶?&rdquo;公急阖户，曰：&ldquo;无。&rdquo;促其缓裳，意殊羞怯，公代为之殷勤。女曰：&ldquo;妾年二十，犹处子也，狂将不堪。&rdquo;狎亵既竟，流丹浃席。既而枕边私语，自言&ldquo;林四娘&rdquo;。公详诘之，曰：&ldquo;一世坚贞，业为君轻薄殆尽矣。有心爱妾，但图永好可耳，絮絮何为?&rdquo;无何，鸡鸣，遂起而去。</p><p>　　由此夜夜必至，每与阖户雅饮。谈及音律，辄能剖悉宫商，公遂意其工于度曲。曰：&ldquo;儿时之所习也。&rdquo;公请一领雅奏。女曰：&ldquo;久矣不托于音，节奏强半遗忘，恐为知者笑耳。&rdquo;再强之，乃俯首击节，唱伊凉之调，其声哀婉。歌已，泣下。公亦为酸恻，抱而慰之曰：&ldquo;卿勿为亡国之音，使人悒悒。&rdquo;女曰：&ldquo;声以宣意，哀者不能使乐，亦犹乐者不能使哀。&rdquo;两人燕昵，过于琴瑟。既久，家人窃听之，闻其歌者，无不流涕。</p><p>　　夫人窥见其容，疑人世无此妖丽，非鬼必狐，惧为厌蛊，劝公绝之。公不能听，但固诘之。女愀然曰：&ldquo;妾衡府宫人也，遭难而死，十七年矣，以君高义，托为燕婉，然实不敢祸君。倘见疑畏，即从此辞。&rdquo;公曰：&ldquo;我不为嫌，但燕好若此，不可不知其实耳。&rdquo;乃问宫中事，女缅述，津津可听。谈及式微之际，则哽咽不能成语。女不甚睡，每夜辄起诵《准提》、《金刚》诸经咒。公问：&ldquo;九原能自忏耶?&rdquo;曰：&ldquo;一也。妾思终身沦落，欲度来生耳。&rdquo;</p><p>　　又每与公评骘诗词，瑕辄疵之，至好句则曼声娇吟。意绪风流，使人忘倦。公问：&ldquo;工诗乎?&rdquo;曰：&ldquo;生时亦偶为之。&rdquo;公素其赠。笑曰：&ldquo;儿女之语，乌足为高人道。&rdquo;居三年。一夕，忽惨然告别，公惊问之，答云：&ldquo;冥王以妾生前无罪，死犹不忘经咒，俾生王家。别在今宵，永无见期。&rdquo;言已怆然;公亦泪下。乃置酒相与痛饮，女慷慨而歌，为哀曼之音，一字百转，每至悲处，辄便呜咽。数停数起，而后终曲，饮不能畅。乃起，逡巡欲别;公固挽之，又坐少时。鸡声忽唱，乃曰：&ldquo;必不可以久留矣。然君每怪妾不肯献丑，今将长别，当率成一章。&rdquo;索笔构成，曰：&ldquo;心悲意乱，不能推敲，乖音错节，慎勿出以示人。&rdquo;掩袖而出，公送诸门外，湮然没。公怅悼良久。视其诗，字态端好，珍而藏之。</p><p>　　诗曰：&ldquo;静锁深宫十七年，谁将故国问青天?闲看殿字封乔木，泣望君王化杜鹃。海国波涛斜夕照，汉家箫鼓静烽烟。红颜力弱难为厉，惠质心悲只问禅。日诵菩提千百句，闲看贝叶两三篇。高唱梨园歌代哭，请君独听亦潸然。&rdquo;诗中重复脱节，疑有错误。</p>"}