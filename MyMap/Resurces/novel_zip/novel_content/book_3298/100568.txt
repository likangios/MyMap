{"id":"100568","title":"卷三","content":"<p>　　江中</p><p>　　王圣俞南游，泊舟江心，既寝，视月明如练，未能寐，使童仆为之按摩。忽闻舟顶如小儿行，踏芦席作响，远自舟尾来，渐近舱户。虑为盗，急起问童，童亦闻之。问答间，见一人伏舟顶上，垂首窥舱内。大愕，按剑呼诸仆，一舟俱醒。告以所见。或疑错误。俄响声又作。群起四顾，渺然无人，惟疏星皎月，漫漫江波而已。众坐舟中，旋见青火如灯状，突出水面，随水浮游，渐近舡，则火顿灭。即有黑人骤起，屹立水上，以手攀舟而行。众噪曰：&ldquo;必此物也!&rdquo;欲射之。方开弓，则遽伏水中，不可见矣。问舟人，舟人曰：&ldquo;此古战场，鬼时出没，其无足怪。&rdquo;</p><p>　　鲁公女</p><p>　　招远张于旦，性疏狂不羁，读书萧寺。时邑令鲁公，三韩人，有女好猎。生适遇诸野，见其风姿娟秀，着锦貂裘，跨小骊驹，翩然若画。归忆容华，极意钦想;后闻女暴卒，悼叹欲绝。</p><p>　　鲁以家远，寄灵寺中，即生读所。生敬礼如神明，朝必香，食必祭，每酹而祝曰：&ldquo;睹卿半面，长系梦魂，不图玉人，奄然物化。今近在咫尺，而邈若河山，恨如何也!然生有拘束，死无禁忌，九泉有灵，当姗姗而来，慰我倾慕。&rdquo;日夜祝之，几半月。一夕，挑灯夜读，忽举首，则女子含笑立灯下，生惊起致问。女曰：&ldquo;感君之情，不能自己，遂不避私奔之嫌。&rdquo;生大喜，遂共欢好。自此无虚夜。谓生曰：&ldquo;妾生好弓马，以射獐杀鹿为快，罪孽深重，死无归所。如诚心爱妾，烦代诵金刚经一藏数，生生世世不忘也。&rdquo;生敬受教，每夜起，即柩前捻珠讽诵。偶值节序，欲与偕归，女忧足弱，不能跋履。生请抱负以行，女笑从之。如抱婴儿，殊不重累，遂以为常，考试亦载与俱，然行必以夜。生将赴秋闱，女曰：&ldquo;君福薄，徒劳驰驱。&rdquo;遂听其言而止。</p><p>　　积四五年，鲁罢官，贫不能榇，将就窆之，苦无葬地。生乃自陈：&ldquo;某有薄壤近寺，愿葬女公子。&rdquo;鲁公喜。生又力为营葬。鲁德之，而莫解其故。鲁去，二人绸缪如平日。一夜，侧倚生怀，泪落如豆，曰：&ldquo;五年之好，于今别矣!受君恩义，数世不足以酬!&rdquo;生惊问之。曰：&ldquo;蒙惠及泉下人，经咒藏满，今得生河北卢户部家。如不忘今日，过此十五年，八月十六日，烦一往会。&rdquo;生泣下曰：&ldquo;生三十余年矣，又十五年，将就木焉，会将何为?&rdquo;女亦泣曰：&ldquo;愿为奴婢一报。&rdquo;少间曰：&ldquo;君送妾六七里，此去多荆棘，妾衣长难度。&rdquo;乃抱生项，生送至通衢，见路旁车马一簇，马上或一人，或二人;车上或三人、四人、十数人不等;独一钿车，绣缨朱幰，仅一老媪在焉。见女至，呼曰：&ldquo;来乎?&rdquo;女应曰：&ldquo;来矣。&rdquo;乃回顾生云：&ldquo;尽此，且去!勿忘所言。&rdquo;生诺。女行近车，媪引手上之，展軨即发，车马阗咽而去。</p><p>　　生怅怅而归，志时日于壁。因思经咒之效，持诵益虔。梦神人告曰：&ldquo;汝志良嘉，但须要到南海去。&rdquo;问：南海多远?&rdquo;曰：&ldquo;近在方寸地。&rdquo;醒而会其旨，念切菩提，修行倍洁。三年后，次子明、长子政，相继擢高科。生虽暴贵，而善行不替。夜梦青衣人邀去，见宫殿中坐一人，如菩萨状，逆之曰：&ldquo;子为善可喜，惜无修龄，幸得请于上帝矣。&rdquo;生伏地稽首。唤起，赐坐;饮以茶，味芳如兰。又令童子引去，使浴于池。池水清洁，游鱼可数，入之而温，掬之有荷叶香。移时，渐入深处，失足而陷，过涉灭顶。惊寤，异之。由此身益健，目益明。自捋其须，白者尽簌簌落;又久之，黑者亦落。面纹亦渐舒。至数月后，颔秃童面，宛如十五六时。辄兼好游戏事，亦犹童。过饰边幅，二子辄匡救之。</p><p>　　未几，夫人以老病卒，子欲为求继室于朱门。生曰：&ldquo;待吾至河北来而后娶。&rdquo;屈指已及约期，遂命仆马至河北。访之，果有卢户部。先是，卢公生一女，生而能言，长益慧美，父母最钟爱之。贵家委禽，女辄不欲，怪问之，具述生前约。共计其年，大笑曰：&ldquo;痴婢!张郎计今年已半百，人事变迁，其骨已朽。纵其尚在，发童而齿壑矣。&rdquo;女不听。母见其志不摇，与卢公谋，戒阍人勿通客，过期以绝其望。未几，生至，阍人拒之，退返旅舍，怅恨无所为计。闲游郊郭，因循而暗访之。女谓生负约，涕不食。母言：&ldquo;渠不来，必已殂谢。即不然，背盟之罪，亦不在汝。&rdquo;女不语，但终日卧。卢患之，亦思一见生之为人，乃托游遨，遇生于野。视之，少年也讶之。班荆略谈，甚倜傥。公喜，邀至其家。方将探问，卢即遽起，嘱客暂独坐，匆匆入内告女。女喜，自力起，窥审其状不符，零涕而返，怨父欺罔，公力白其是，女无言，但泣不止。公出，意绪懊丧，对客殊不款曲。生问：&ldquo;贵族有为户部者乎?&rdquo;公漫应之。首他顾，似不属客。生觉其慢，辞出。女啼数日而卒。</p><p>　　生夜梦女来，曰：&ldquo;下顾者果君耶?年貌舛异，觌面遂致违隔。妾已忧愤死。烦向土地祠速招我魂，可得活，迟则无及矣。&rdquo;既醒，急探卢氏之门，果有女亡二日矣。生大恸，进而吊诸其室，已而以梦告卢。卢从其言，招魂而归，启其衾，抚其尸，呼而祝之，俄闻喉中咯咯有声。忽见朱樱乍启，坠痰块如冰，扶移榻上，渐复吟呻。卢公悦，肃客出，置酒宴会。细展官阀，知其巨家，益喜，择吉成礼。居半月，携女而归，卢送至家，半年乃去。夫妇居，室俨如小耦，不知者多误以子妇为姑嫜者焉。卢公逾年卒。子最幼，为豪强所中伤，家产儿尽。生迎养之，遂家焉。</p><p>　　道士</p><p>　　韩生，世家也。好客，同村徐氏，常饮于其座。会宴集，有道士托钵门上，家人投钱及粟，皆不受，亦不去，家人怒，归不顾。韩闻击剥之声甚久，询之家人，以情告。言未已，道士竟入，韩招之坐。道士向主客皆一举手，即坐。略致研诘，始知其初居村东破庙中。韩曰：&ldquo;何日栖鹤东观，竟不闻知，殊缺地主之礼。&rdquo;答曰：&ldquo;野人新至，无交游，闻居士挥霍，深愿求饮焉。&rdquo;韩命举觞。道士能豪饮。徐见其衣服垢敝，颇偃蹇，不甚为礼。韩亦海客遇之。道士倾饮二十余杯，乃辞而去。自是每宴会，道士辄至，遇食则食，遇饮则饮，韩亦稍厌其频。</p><p>　　饮次，徐嘲之曰：&ldquo;道长日为客，宁不一作主?&rdquo;道士笑曰：&ldquo;道人与居士等，惟双肩承一喙耳。&rdquo;徐惭不能对。道士曰：&ldquo;虽然，道人怀诚久矣，会当竭力作杯水之酬。&rdquo;饮毕，嘱曰：&ldquo;翌午幸赐光宠。&rdquo;次日，相邀同往，疑其不设。行去，道士已候于途，且语且步，已至寺门。入门，则院落一新，连阁云蔓。大奇之，曰：&ldquo;久不至此，创建何时?&rdquo;道士答：&ldquo;竣工未久。&rdquo;比入其室，陈设华丽，世家所无。二人肃然起敬。甫坐，行酒下食，皆二八狡童，锦衣朱履。酒馔芳美，备极丰渥。饭已，另有小进。珍果多不可名，贮以水晶玉石之器，光照几榻。酌以玻璃盏，围尺许。道士曰：&ldquo;唤石家姊妹来。&rdquo;童去少时，二美人入，一细长，如弱柳，一身短，齿最稚;媚曼双绝。道士即使歌以侑酒。少者拍板而歌，长者和以洞箫，其声清细。既阕，道士悬爵促(酉爵)，又命遍酌。顾问：&ldquo;美人久不舞，尚能之否?&rdquo;遂有僮仆展氍毹于筵下，两女对舞，长衣乱拂，香尘四散。舞罢，斜倚画屏。二人心旷神飞，不觉醺醉。道士亦不顾客，举杯饮尽，起谓客曰：&ldquo;姑烦自酌，我稍憩，即复来。&rdquo;即去。南屋壁下，设一螺钿之床，女子为施锦裀，扶道士卧。道士乃曳长者共寝，命少者立床下为之爬搔。二人睹此状，颇不平。徐乃大呼：&ldquo;道士不得无礼!&rdquo;往将挠之，道士急起而遁。见少女犹立床下，乘醉拉向北榻，公然拥卧。视床上美人，尚眠绣榻。顾韩曰：&ldquo;君何太迂?&rdquo;韩乃径登南榻，欲与狎亵，而美人睡去，拨之不转;因抱与俱寝。天明，酒梦俱醒，觉怀中冷物冰人，视之，则抱长石卧青阶下。急视徐，徐尚未醒，见其枕遗屙之石，酣寝败厕中。蹴起，互相骇异。四顾，则一庭荒草，两间破屋而已。</p><p>　　胡氏</p><p>　　直隶有巨家，欲延师，忽一秀才，踵门自荐，主人延之。词语开爽，遂相知悦。秀才自言胡氏，遂纳贽馆之。胡课业良勤，淹洽非下士等。然时出游，辄昏夜始归，扃闭俨然，不闻款叩而已在室中矣。遂相惊以狐。然察胡意固不恶，优重之，不以怪异废礼。</p><p>　　胡知主人有女，求为姻好，屡示意，主人伪不解。一日，胡假而去。次日，有客来谒，絷黑卫于门，主人逆而入。年五十余，衣履鲜洁，意甚恬雅。既坐，自达，始知为胡氏作冰。主人默然，良久曰：&ldquo;仆与胡先生，交已莫逆，何必婚姻?且息女已许字矣，烦代谢先生。&rdquo;客曰：&ldquo;确知令媛待聘，何拒之深?&rdquo;再三言之，而主人不可，客有惭色，曰：&ldquo;胡亦世族，何遽不如先生?&rdquo;主人直告曰：&ldquo;实无他意，但恶非其类耳。&rdquo;客闻之怒，主人亦怒，相侵益亟。客起，抓主人，主人命家人杖逐之，容乃遁。遗其驴，视之，毛黑色，批耳修尾，大物也。牵之不动，驱之则随手而蹶，喓々然草虫耳。</p><p>　　主人以其言忿，知必相仇，戒备之。次日，果有狐兵大至，或骑或步、或戈或弩，马嘶人沸，声势汹汹。主人不敢出，狐声言火屋，主入益惧。有健者，率家人噪出，飞石施箭，两相冲击，互有夷伤。狐渐靡，纷纷引去。遗刀地上，亮如霜雪，近拾之，则高梁叶也。众笑曰：&ldquo;技止此耳。&rdquo;然恐其复至，益备之。明日众方聚语，忽一巨人自天而降，高丈余，身横数尺，挥大刀如门，逐人而杀。群操矢石乱击之，颠踣而毙，则刍灵耳。众益易之。狐三日不复来，众亦少懈。主人适登厕，俄见狐兵，张弓挟矢而至，乱射之，集矢于臀。大惧，急喊众奔斗，狐方去。拔矢视之，皆蒿梗。如此月余，去来不常，虽不甚害，而日日戒严，主入患苦之。</p><p>　　一日，胡生率众至，主人身出，胡望见，避于众中，主人呼之，不得已，乃出。主人曰：&ldquo;仆自谓无失礼于先生，何故兴戎?&rdquo;群狐欲射，胡止之。主入近握其手，邀入故斋，置酒相款，从容曰：&ldquo;先生达人，当相见谅。以我情好，宁不乐附婚姻?但先生车马、宫室，多不与人同，弱女相从，即先生当知其不可。且谚云：&lsquo;瓜果之生摘者，不适于口。&rsquo;先生何取焉?&rdquo;胡大惭。主人曰：&ldquo;无伤，旧好故在。如不以尘浊见弃，在门墙之幼子，年十五矣，愿得坦腹床下。不知有相若者吾?&rdquo;胡喜曰：&ldquo;仆有弱妹，少公子一岁，颇不陋劣，以奉箕帚，如何?&rdquo;主人起拜，胡答拜。于是酬酢甚欢，前隙俱忘，命罗酒浆，遍犒从者，上下欢慰。乃详问居里，将以奠雁，胡辞之。日暮继烛，醺醉乃去。由是遂安。</p><p>　　年余，胡不至，或疑其约妄，而主人坚持之。又半年，胡忽至，既道温凉已，乃曰：&ldquo;妹子长成矣。请卜良辰，遣事翁姑。&rdquo;主人喜，即同定期而去。至夜，果有舆马送新妇至，奁妆丰盛，设室中几满。新妇见姑嫜，温丽异常，主人大喜。胡生与一弟来送女，谈吐俱风雅，又善饮。天明，乃去。新妇且能预知年岁丰凶，故谋生之计，皆取则焉。胡生兄弟以及胡媪，时来望女，人人皆见之。</p><p>　　戏术</p><p>　　有桶戏者，桶可容升，无底，中空，亦如俗戏。戏人以二席置街上，持一升入桶中，旋出，即有白米满升，倾注席上，又取又倾，顷刻两席皆满。然后一一量入，毕而举之，犹空桶。奇在多也。</p><p>　　利津李见田，在颜镇闲游陶场，欲市巨瓮，与陶人争直，不成而去。至夜，窑中未出者六十余瓮，启视一空。陶人大惊，疑李，踵门求之。李谢不知，固哀之，乃曰：&ldquo;我代汝出窑，一瓮不损，在魁星楼下非与?&rdquo;如言往视，果一一俱在。楼在镇之南山，去场三里余。佣工运之，三日乃尽。</p><p>　　阎罗</p><p>　　莱芜秀才李中之，性直谅不阿。每数日，辄死去，僵然如尸，三四日始醒。或问所见，则隐秘不泄。时邑有张生者，亦数日一死。语人曰：&ldquo;李中之，阎罗也，余至阴司，亦其属曹。&rdquo;其门殿对联，俱能述之。或问：&ldquo;李昨赴阴司何事?&rdquo;张曰：&ldquo;不能具述，惟提勘曹操，笞二十。&rdquo;</p><p>　　异史氏曰：&ldquo;阿瞒一案，想更数十阎罗矣。畜道、剑山，种种具在，宜得何罪，不劳挹取;乃数千年不决，何也?岂以临刑之囚，快于速割，故使之求死不得也?异已!&rdquo;王阮亭云：&ldquo;中州有生而为河神者，曰黄大王。鬼神以生人为之，理不可晓。&rdquo;</p><p>　　丐僧</p><p>　　济南一僧，不知何许人。赤足衣百衲，日于芙蓉、明湖诸馆，诵经抄募。与以酒食、钱、粟，皆弗受，叩所需，又不答。终日未尝见其餐饭。或劝之曰：&ldquo;师既不茹荤酒，当募山村僻巷中，何日日往来于膻闹之场?&rdquo;僧合眸讽诵，睫毛长指许，不闻。少选，又语之，僧遽张目厉声曰：&ldquo;要如此化!&rdquo;又诵不已。久之，自出而若去，或从其后，固诘其必如此之故，走不应。叩之数四，又厉声曰：&ldquo;非汝所知!老僧要如此化!&rdquo;积数日，忽出南城，卧道侧如僵，三日不动。居民恐其饿死，贻累近郭，因集劝他徙。欲饭，饭之，欲钱，钱之，僧瞑然不动，群摇而语之。僧怒，于衲中出短刀，自剖其腹，以手入内，理肠于道，而气随绝。众骇告郡，蒿葬之。异日为犬所穴，席见;踏之似空，发视之，席封如故，犹空茧然。</p><p>　　伏狐</p><p>　　太史某，为狐所魅，病瘠。符禳既穷，乃乞假归，冀可逃避。太史行，而狐从之，大惧，无所为谋。一日，止于涿门外，有铃医，自言能伏狐，太史延之入。投以药，则房中术也。促令服讫，入与狐交，锐不可当。狐辟易，哀而求罢，不听，进益勇。狐展转营脱，苦不得去。移时无声，视之，现狐形而毙矣。</p><p>　　昔余乡某生者，素有嫪毒之目，自言生平未得一快意。夜宿孤馆，四无邻，忽有奔女，扉未启而已入，心知其狐，亦欣然乐就狎之。衿襦甫解，贯革直入。狐惊痛，啼声吱然，如鹰脱韝，穿窗而出去。某犹望窗外作狎昵声，哀唤之，冀其复回，而已寂然矣。此真讨狐之猛将也!宜榜门驱狐，可以为业。</p><p>　　苏仙</p><p>　　高公明图知郴州时，有民女苏氏，浣衣于河，河中有巨石，女踞其上。有苔一缕，绿滑可爱，浮水漾动，绕石三匝。女视之，心动。既归而娠，腹渐大，母私诘之，女以情告，母不能解。数月，竟举一子，欲置隘巷，女不忍也，藏诸椟而养之。遂矢志不嫁，以明其不二也。然不夫而孕，终以为羞。</p><p>　　儿至七岁，未尝出以见人，儿忽谓母曰：&ldquo;儿渐长，幽禁何可长也?去之，不为母累。&rdquo;问所之。曰：&ldquo;我非人种，行将腾霄昂壑耳。&rdquo;女泣询归期。答曰：&ldquo;待母属纩，儿始来。去后，倘有所需，可启藏儿椟索之，必能如愿。&rdquo;言已，拜母竟去。出而望之，已杳矣。女告母，母大奇之。女坚守旧志，与母相依，而家益落。偶缺晨炊，仰屋无计。忽忆儿言，往启椟，果得米，赖以举火。由是有求辄应。逾三年，母病卒，一切葬具，皆取给于椟。</p><p>　　既葬，女独居三十年，未尝窥户。一日，邻妇乞火者，见其兀坐空闺，语移时始去。居无何，忽见彩云绕女舍，亭亭如盖，中有一入盛服立，审视，则苏女也。回翔久之，渐高不见。邻人共疑之，窥诸其室，见女靓妆凝坐，气则已绝。众以其无归，议为殡殓。忽一少年入，丰姿俊伟，向众申谢。邻人向亦窃知女有子，故不之疑。少年出金葬母，值二桃于墓，乃别而去。数步之外，足下生云，不可复见。后桃结实甘芳，居人谓之&ldquo;苏仙桃树&rdquo;，年年华茂，更不衰朽。官是地者，每携实以馈亲友。</p><p>　　李伯言</p><p>　　李生伯言，沂水人，抗直有肝胆。忽暴病，家人进药，却之曰：&ldquo;吾病非药饵可疗。阴司阎罗缺，欲吾暂摄其篆耳。死勿埋我，宜待之。&rdquo;是日果死。</p><p>　　驺从导去，入一宫殿，进冕服，隶胥祗候甚肃。案上簿书丛沓。一宗：江南某，稽生平所私良家女八十二人，鞫之，佐证不诬，按冥律，宜炮烙。堂下有铜柱，高八九尺，围可一抱，空其中而炽炭焉，表里通赤。群鬼以铁蒺藜挞驱使登，手移足盘而上，甫至顶，则烟气飞腾，崩然一响如爆竹，人乃堕;团伏移时，始复苏。又挞之，爆堕如前。三堕，则匝地如烟而散，不复能成形矣。</p><p>　　又一起：为同邑王某，被婢父讼盗占生女，王即生姻家。先是，一人卖婢，王知其所来非道，而利其直廉，遂购之。至是王暴卒。越日，其友周生遇于途，知为鬼，奔避斋中。王亦从入。周惧而祝，问所欲为。王曰：&ldquo;烦作见证于冥司耳。&rdquo;惊问：&ldquo;何事?&rdquo;曰：&ldquo;余婢实价购之，今被误控，此事君亲见之，惟借季路一言，无他说也。&rdquo;周固拒之，王出曰：&ldquo;恐不由君耳。&rdquo;未几，周果死，同赴阎罗质审。李见王，隐存左袒意。忽见殿上火生，焰烧梁栋。李大骇，侧足立，吏急进曰：&ldquo;阴曹不与人世等，一念之私不可容。急消他念，则火自熄。&rdquo;李敛神寂虑，火顿灭。已而鞫状，王与婢父反复相苦;问周，周以实对;王以故犯论笞。答讫，遣人俱送回生，周与王皆三日而苏。</p><p>　　李视事毕，舆马而返。中途见阙头断足者数百辈，伏地哀鸣。停车研诘，则异乡之鬼，思践故土，恐关隘阻隔，乞求路引。李曰：&ldquo;余摄任三日，已解任矣，何能为力?&rdquo;众曰：&ldquo;南村胡生，将建道场，代嘱可致。&rdquo;李诺之。至家，驺从都去，李乃苏。</p><p>　　胡生字水心，与李善，闻李再生，便诣探省。李遽问：&ldquo;清醮何时?&rdquo;胡讶曰：&ldquo;兵燹之后，妻孥瓦全，向与室人作此愿心，未向一人道也，何知之?&rdquo;李具以告。胡叹曰：&ldquo;闺房一语，遂播幽冥，可惧哉!&rdquo;乃敬诺而去。次日，如王所，王犹惫卧。见李，肃然起敬，申谢佑庇。李曰：&ldquo;法律不能宽假。今幸无恙乎?&rdquo;王云：&ldquo;已无他症，但笞疮脓溃耳。&rdquo;又二十余日始痊，臀肉腐落，瘢痕如杖者。</p><p>　　异史氏曰：&ldquo;阴司之刑，惨于阳世，责亦苛于阳世。然关说不行，则受残酷者不怨也。谁谓夜台无天日哉?第恨无火烧临民之堂廨耳!&rdquo;</p><p>　　黄九郎</p><p>　　何师参，字子萧，斋于苕溪之东，门临旷野。薄暮偶出，见妇人跨驴来，少年从其后。妇约五十许，意致清越;转视少年，年可十五六，丰采过于姝丽。何生素有断袖之癖，睹之，神出于舍，翘足目送，影灭方归。</p><p>　　次日，早伺之，落日冥蒙，少年始过。生曲意承迎，笑问所来。答以&ldquo;外祖家&rdquo;。生请过斋少憩，辞以不暇，固曳之，乃入;略坐兴辞，坚不可挽。生挽手送之，殷嘱便道相过，少年唯唯而去。生由是凝思如渴，往来眺注，足无停趾。</p><p>　　一日，日衔半规，少年欻至，大喜，要入，命馆童行酒。问其姓字，答曰：&ldquo;黄姓，第九。童子无字。&rdquo;问：&ldquo;过往何频?&rdquo;曰：&ldquo;家慈在外祖家，常多病，故数省之。&rdquo;酒数行，欲辞去;生捉臂遮留，下管钥。九郎无如何，赪颜复坐，挑灯共语，温若处子，而词涉游戏，便含羞，面向壁。未几，引与同衾，九郎不许，坚以睡恶为辞。强之再三，乃解上下衣，着裤卧床上。生灭烛，少时移与同枕，曲肘加髀而狎抱之，苦求私昵。九郎怒曰：&ldquo;以君风雅士，故与流连，乃此之为，是禽处而兽爱之也!&rdquo;未几，晨星荧荧，九郎径去。</p><p>　　生恐其遂绝，复伺之，蹀躞凝盼，目穿北斗。过数日，九郎始至，喜逆谢过，强曳入斋，促坐笑语，窃幸其不念旧恶。无何，解屦登床，又抚哀之。九郎曰：&ldquo;缠绵之意，已镂肺膈，然亲爱何必在此?&rdquo;生甘言纠缠，但求一亲玉肌，九郎从之。生俟其睡寐，潜就轻簿，九郎醒，揽衣遽起，乘夜遁去。生邑邑若有所失，忘啜废枕，日渐委悴，惟日使斋童逻侦焉。一日，九郎过门，即欲径去，童牵衣入之。见生清癯，大骇，慰问。生实告以情，泪涔涔随声零落。九郎细语曰：&ldquo;区区之意，实以相爱无益于弟，面有害于兄，故不为也。君既乐之，仆何惜焉?&rdquo;生大悦。九郎去后，病顿减，数日平复。九郎果至，遂相缱绻。曰：&ldquo;今勉承君意，幸勿以此为常。&rdquo;既而又曰：&ldquo;欲有所求，肯为力乎?&rdquo;问之，答曰：&ldquo;母患心痛，惟太医齐野王先天丹可疗。君与善，当能求之。&rdquo;生诺之，临去又嘱。生入城求药，及暮付之。九郎喜，上手称谢。又强与合。九郎曰：&ldquo;勿相纠缠。请为君图一佳人，胜弟万万矣。&rdquo;生问谁何。九郎曰：&ldquo;有表妹，美无伦，倘能垂意，当执柯斧。&rdquo;生微笑不答，九郎怀药便去。</p><p>　　三日乃来，复求药。生恨其迟，词多诮让。九郎曰：&ldquo;本不忍祸君，故疏之。既不蒙见谅，请勿悔焉。&rdquo;由是燕会无虚夕。凡三日必一乞药，齐怪其频，曰：&ldquo;此药未有过三服者，胡久不瘥?&rdquo;因裹三剂并授之。又顾生曰：&ldquo;君神色黯然，病乎?&rdquo;曰：&ldquo;无。&rdquo;脉之，惊曰：&ldquo;君有鬼脉，病在少阴，不自慎者殆矣!&rdquo;归语九郎。九郎叹曰：&ldquo;良医也!我实狐，久恐不为君福。&rdquo;生疑其诳，藏其药不以尽予，虑其弗至也。居无何，果病。延齐诊视，曰：&ldquo;曩不实言，今魂气已游墟莽，秦缓何能为力?&rdquo;九郎日来省侍，曰：&ldquo;不听吾言，果至于此!&rdquo;生寻死，九郎痛哭而去。</p><p>　　先是，邑有某太史，少与生共笔砚，十七岁擢翰林。时秦藩贪暴，而赂通朝士，无有言者。公抗疏劾其恶，以越俎免。藩升是省中丞，日伺公隙。公少有英称，曾邀叛王青盼，因购得旧所往来札，胁公，公惧，自经;夫人亦投缳死。公越宿忽醒，曰：&ldquo;我何子萧也。&rdquo;诘之，所言皆何家事，方悟其借躯返魂。留之不可，出奔旧舍。抚疑其诈，必欲排陷之，使人索千金于公。公伪诺，而忧闷欲绝。</p><p>　　忽通丸郎至，喜共话言，悲欢交集，既欲复狎，九郎曰：&ldquo;君有三命耶?&rdquo;公曰：&ldquo;余悔生劳，不如死逸。&rdquo;因诉冤苦，九郎悠忧以思，少间曰：&ldquo;幸复生聚。君旷无偶，前言表妹，慧丽多谋，必能分忧。&rdquo;公欲一见颜色。曰：&ldquo;不难。明日将取伴老母，此道所经，君伪为弟也兄者，我假渴而求饮焉，君曰&lsquo;驴子亡&rsquo;，则诺也。&rdquo;计已而别。</p><p>　　明日亭午，九郎果从女郎经门外过，公拱手絮絮与语，略睨女郎，娥眉秀曼，诚仙人也。九郎索茶，公请入饮。九郎曰：&ldquo;三妹勿讶，此兄盟好，不妨少休止。&rdquo;扶之而下，系驴于门而入。公自起瀹茗，因目九郎曰：&ldquo;君前言不足以尽。今得死所矣!&rdquo;女似悟其言之为己者，离榻起立，嘤喔而言曰：&ldquo;去休!&rdquo;公外顾曰：&ldquo;驴子其亡!&rdquo;九郎火急驰出。公拥女求合。女颜色紫变，窘若囚拘，大呼九兄，不应。曰：&ldquo;君自有妇，何丧人廉耻也?&rdquo;公自陈无室。女曰：&ldquo;能矢山河，勿令秋扇见捐，则惟命是听。&rdquo;公乃誓以皦日。女不复拒。事已，九郎至，女色然怒让之。九郎曰：&ldquo;此何子萧，昔之名士，今之太史。与兄最善，其人可依。即闻诸妗氏，当不相见罪。&rdquo;日向晚，公邀遮不听去，女恐姑母骇怪，九郎锐身自任，跨驴径去。居数日，有妇携婢过，年四十许，神情意致，雅似三娘。公呼女出窥，果母也。瞥睹女，怪问：&ldquo;何得在此?&rdquo;女惭不能对。公邀入，拜而告之。母笑曰：&ldquo;九郎雅气，胡再不谋?&rdquo;女自入厨下，设食供母，食已乃去。公得丽偶，颇快心期，而恶绪萦怀，恒蹙蹙有忧色。女问之，公缅述颠末。女笑曰：&ldquo;此九兄一人可得解，君何忧?&rdquo;公诘其故，女曰：&ldquo;闻抚公溺声歌而比顽童，此皆九兄所长也。投所好而献之，怨可消，仇亦可复。&rdquo;公虑九郎不肯，女曰：&ldquo;但请哀之。&rdquo;越日，公见九郎来，肘行而逆之，九郎惊曰：&ldquo;两世之交，但可自效，顶踵所不敢惜，何忽作此态向人?&rdquo;公具以谋告，九郎有难色。女曰：&ldquo;妾失身于郎，谁实为之?脱令中途雕丧，焉置妾也?&rdquo;九郎不得已，诺之。</p><p>　　公阴与谋，驰书与所善之王太史，而致九郎焉。王会其意，大设，招抚公饮。命九郎饰女郎，作天魔舞，宛然美女。抚惑之，亟请于王，欲以重金购九郎，惟恐不得当。王故沉思以难之。迟之又久。始将公命以进。抚喜，前隙顿释。自得九郎，动息不相离，侍妾十余，视同尘土。九郎饮食供具如王者，赐金万计。半年，抚公病，九郎知其去冥路近也，遂辇金帛，假归公家。既而抚公薨，九郎出资，起屋置器，畜婢仆，母子及妗并家焉。九郎出，舆马甚都，人不知其狐也。余有&ldquo;笑判&rdquo;，并志之：</p><p>　　男女居室，为夫妇之大伦;燥湿互通，乃阴阳之正窍。迎风待月，尚有荡检之讥;断袖分桃，难免掩鼻之丑。人必力士，鸟道乃敢生开;洞非桃源，渔篙宁许误入?今某从下流而忘返，舍正路而不由。云雨未兴，辄尔上下其手;阴阳反背，居然表里为奸。华池置无用之乡，谬说老僧入定;蛮洞乃不毛之地，遂使眇帅称戈。系赤兔于辕门，如将射戟;探大弓于国库，直欲斩关。或是监内黄鳣，访知交于昨夜;分明王家朱李，索钻报于来生。彼黑松林戎马顿来，固相安矣;设黄龙府潮水忽至，何以御之?宜断其钻刺之恨，兼塞其送迎之路。</p><p>　　金陵女子</p><p>　　沂水居民赵某，以故自城中归，见女子白衣哭路侧，甚哀。睨之，美;悦之，凝注不去，女垂涕曰：&ldquo;夫夫也，路不行而顾我!&rdquo;赵曰：&ldquo;我以旷野无人，而子哭之恸，实怆于心。&rdquo;女曰：&ldquo;夫死无路，是以哀耳。&rdquo;赵劝其复择良匹。曰：&ldquo;渺此一身，其何能择?如得所托，媵之可也。&rdquo;赵忻然自荐，女从之。赵以去家远，将觅代步。女曰：&ldquo;无庸。&rdquo;乃先行，飘若仙奔。至家，操井臼甚勤。</p><p>　　积二年余，谓赵曰：&ldquo;感君恋恋，猥相从，忽已三年，今宜且去。&rdquo;赵曰：&ldquo;曩言无家，今焉往?&rdquo;曰：&ldquo;彼时漫为是言耳，何得无家?身父货药金陵。倘欲再晤，可载药往，可助资斧。&rdquo;赵经营，为贳舆马。女辞之，出门径去，追之不及，瞬息遂杳。</p><p>　　居久之，颇涉怀想，因市药诣金陵。寄货旅邸，访诸衢市，忽药肆一翁望见，曰：&ldquo;婿至矣。&rdquo;延之入，女方浣裳庭中，见之不言亦不笑，浣不辍。赵衔恨遽出，翁又曳之返，女不顾如初。翁命治具作饭，谋厚赠之。女止之曰，&ldquo;渠福薄，多将不任;宜少慰其苦辛，再检十数医方与之，便吃著不尽矣。&rdquo;翁问所载药，女云：&ldquo;已售之矣，直在此。&rdquo;翁乃出方付金，送赵归。</p><p>　　试其方，有奇验。沂水尚有能知其方者。以蒜白接茅檐雨水，洗瘊赘，其方之一也，良效。</p><p>　　王阮亭云：&ldquo;女子大突兀!&rdquo;</p><p>　　汤公</p><p>　　汤公名聘，辛丑进士。抱病弥留，忽觉下部热气，渐升而上，至股，则足死，至腹，则股又死，至心，心之死最难。凡自童稚以及琐屑久忘之事，都随心血来，一一潮过。如一善，则心中清净宁帖，一恶，则懊憹烦燥，似油沸鼎中，其难堪之状，口不能肖似之。犹忆七八岁时，曾探雀雏而毙之，只此一事，心头热血潮涌，食顷方过。直待平生所为，一一潮尽，乃觉热气缕缕然，穿喉入脑，自顶颠出，腾上如炊，逾数十刻期，魂乃离窍，忘躯壳矣。</p><p>　　而渺渺无归，漂泊郊路间。一巨人来，高几盈寻，掇拾之，纳诸袖中。入袖，则叠肩压股，其人甚伙，薅脑闷气，殆不可过。公顿思惟佛能解厄，因宣佛号，才三四声，飘堕袖外。巨人复纳之，三纳三堕，巨人乃去之。</p><p>　　公独立彷徨，未知何往之善。忆佛在西土，乃遂西。无何，见路侧一僧趺坐，趋拜问途。僧曰：&ldquo;凡士子生死录，文昌及孔圣司之，必两处销名，乃可他适。&rdquo;公问其居，僧示以途，奔赴。无几，至圣庙，见宣圣南面坐，拜祷如前。宣圣言：&ldquo;名籍之落，仍得帝君。&rdquo;困指以路，公又趋之。见一殿阁，如王者居，俯身入，果有神人，如世所传帝君像。伏祝之，帝君检名曰：&ldquo;汝心诚正，宜复有生理。但皮囊腐矣，非菩萨莫能为力。&rdquo;因指示令急往，公从其教。俄见茂林修竹，殿宇华好。入，见螺髻庄严，金容满月，瓶浸杨柳，翠碧垂烟。公肃然稽首，拜述帝君言。菩萨难之，公哀祷不已，旁有尊者白言：&ldquo;菩萨施大法力，撮土可以为肉，折柳可以为骨。&rdquo;菩萨即如所请，手断柳枝，倾瓶中水，合净土为泥，拍附公体。使童子携送灵所，推而合之。棺中呻动，霍然病已，家人骇然集，扶而出之。计气绝已断七矣。</p><p>　　连琐</p><p>　　杨于畏，移居泗水之滨，斋临旷野，墙外多古墓，夜闻白杨萧萧，声如涛涌。夜阑秉烛，方复凄断，忽墙外有人吟曰：&ldquo;玄夜凄风却倒吹，流萤惹草复沾帏。&rdquo;反复吟诵，其声哀楚。听之，细婉似女子。疑之。明日，视墙外，并无人迹，惟有紫带一条，遗荆棘中，拾归，置诸窗上。向夜二更许，又吟如昨。杨移杌登望，吟顿辍。悟其为鬼，然心向慕之。</p><p>　　次夜，伏伺墙头，一更向尽，有女子珊珊自草中出，手扶小树，低首哀吟。杨微嗽，女忽入荒草而没。杨由是伺诸墙下，听其吟毕，乃隔壁而续之曰：&ldquo;幽情苦绪何人见?翠袖单寒月上时。&rdquo;久之寂然，杨乃入室。方坐，忽见丽者自外来，敛衽曰：&ldquo;君子固风雅士，妾乃多所畏避。&rdquo;杨喜，拉坐。瘦怯凝寒，若不胜衣，问：&ldquo;何居里，久寄此间?&rdquo;答曰：&ldquo;妾陇西人，随父流寓。十七暴疾殂谢，今二十余年矣。九泉荒野，孤寂如鹜。所吟乃妾自作，以寄幽恨者，思久不属，蒙君代续，欢生泉壤。&rdquo;杨欲与欢，蹙然曰：&ldquo;夜台朽骨，不比生人，如有幽欢，促人寿数，妾不忍祸君子也。&rdquo;杨乃止。戏以手探胸，则鸡头之肉，依然处子。又欲视其裙下双钩。女俯首笑曰：&ldquo;狂生太罗唣矣!&rdquo;杨把玩之，则见月色锦袜，约彩线一缕;更视其一，则紫带系之。问：&ldquo;何不俱带?&rdquo;曰：&ldquo;昨宵畏君而避，不知遗落何所。&rdquo;杨曰：&ldquo;为卿易之。&rdquo;遂即窗上取以授女。女惊问何来，因以实告。女乃去线束带。既翻案上书，忽见《连昌宫词》，慨然曰：&ldquo;妾生时最爱读此。今视之殆如梦寐!&rdquo;与谈诗文，慧黠可爱，剪烛西窗，如得良友。自此每夜但闻微吟，少顷即至。辄嘱曰：&ldquo;君秘勿宣。妾少胆怯，恐有恶客见侵。&rdquo;杨诺之。两人欢同鱼水，虽不至乱，而闺阁之中，诚有甚于画眉者。女每于灯下为杨写书，字态端媚。又自选宫词百首，录诵之。使杨治棋枰，购琵琶，每夜教杨手谈。不则挑弄弦索，作&ldquo;蕉窗零雨&rdquo;之曲，酸人胸臆;杨不忍卒听，则为&ldquo;晓苑莺声&rdquo;之调，顿觉心怀畅适。挑灯作剧，乐辄忘晓，视窗上有曙色，则张皇遁去。</p><p>　　一日，薛生造访，值杨昼寝。视其室，琵琶、棋枰俱在，知非所善。又翻书得宫词，见字迹端好，益疑之。杨醒，薛问：&ldquo;戏具何来?&rdquo;答：&ldquo;欲学之。&rdquo;又问诗卷，托以假诸友人。薛反复检玩，见最后一叶细字一行云：&ldquo;某月日连琐书。&rdquo;笑曰：&ldquo;此是女郎小字，何相欺之甚?&rdquo;杨大窘，不能置词。薛诘之益苦，杨不以告。薛卷挟，杨益窘，遂告之。薛求一见，杨因述所嘱。薛仰慕殷切，杨不得已，诺之。夜分，女至，为致意焉。女怒曰：&ldquo;所言伊何?乃已喋喋向人!&rdquo;杨以实情自白，女曰：&ldquo;与君缘尽矣!&rdquo;杨百词慰解，终不欢，起而别去，曰：&ldquo;妾暂避之。&rdquo;明日，薛来，杨代致其不可。薛疑支托，暮与窗友二人来，淹留不去，故挠之，恒终夜哗，大为杨生白眼，而无如何。众见数夜杳然，寝有去志，喧嚣渐息。忽闻吟声，共听之，凄婉欲绝。薛方倾耳神注，内一武生王某，掇巨石投之，大呼曰：&ldquo;作态不见客，那甚得好句。呜呜恻恻，使人闷损!&rdquo;吟顿止，众甚怨之，杨恚愤，见于词色。次日，始共引去。杨独宿空斋，冀女复来，而殊无影迹。逾二日，女忽至，泣曰：&ldquo;君致恶宾，几吓煞妾!&rdquo;杨谢过不遑，女遽出，曰：&ldquo;妾固谓缘分尽也，从此别矣。&rdquo;挽之已渺。由是月余，更不复至。杨思之，形销骨立，莫可追挽。一夕，方独酌，忽女子搴帏入。杨喜极，曰：&ldquo;卿见宥耶?&rdquo;女涕垂膺，默不一言。亟问之，欲言复忍，曰：&ldquo;负气去，又急而求人，难免愧恧。&rdquo;杨再三研诘，乃曰：&ldquo;不知何处来一龌龊隶，逼充媵妾。顾念清白裔，岂屈身舆台之鬼?然一线弱质，乌能抗拒?君如齿妾在琴瑟之数，必不听自为生活。&rdquo;杨大怒，愤将致死，但虑人鬼殊途，不能为力。女曰：&ldquo;来夜早眠，妾邀君梦中耳。&rdquo;于是复共倾谈，坐以达曙。</p><p>　　女临去嘱勿昼眠，留待夜约。杨诺之，因于午后薄饮，乘醺登榻，蒙衣偃卧。忽见女来，授以佩刀，引手去。至一院宇，方阖门语，闻有人掿石挝门。女惊曰：&ldquo;仇人至矣!&rdquo;杨启户骤出，见一人赤帽青衣，猬毛绕喙。怒咄之。隶横目相仇，言词凶谩。杨大怒，奔之。隶捉石以投，骤如急雨，中杨腕，不能握刃。方危急间，遥见一人，腰矢野射。审视之，王生也。大号乞救。王生张弓急至，射之中股;再射之，殪。杨喜感谢，王问故，具告之。王自喜前罪可赎，遂与共入女室。女战惕羞缩，遥立不作一语。案上有小刀，长仅尺余，而装以金玉，出诸匣，光芒鉴影。王叹赞不释手。与杨略话，见女惭惧可怜，乃出，分手去。杨亦自归，越墙而仆，于是惊寤，听村鸡已乱鸣矣。觉腕中痛甚;晓而视之，则皮肉赤肿。亭午，王生来，便言夜梦之奇。杨曰：&ldquo;未梦射否?&rdquo;王怪其先知。杨出手示之，且告以故。王忆梦中颜色，恨不真见。自幸有功于女，复请先容。夜间，女来称谢。杨归功王生，遂达诚恳。女曰：&ldquo;将伯之助，义不敢忘，然彼赳赳，妾实畏之。&rdquo;既而曰：&ldquo;彼爱妾佩刀，刀实妾父出使粤中，百金购之。妾爱而有之，缠以金丝，瓣以明珠。大人怜妾夭亡，用以殉葬。今愿割爱相赠，见刀如见妾也。&rdquo;次日，杨致此意，王大悦。至夜，女果携刀来，曰：&ldquo;嘱伊珍重，此非中华物也。&rdquo;由是往来如初。</p><p>　　积数月，忽于灯下笑而向杨，似有所语，面红而止者三。生抱问之，答：&ldquo;久蒙眷爱，妾受生人气，日食烟火，白骨顿有生意。但须生人精血，可以复活。&rdquo;杨笑曰：&ldquo;卿自不肯，岂我故惜之?&rdquo;女云：&ldquo;交接后，君必有念余日大病，然药之可愈。&rdquo;遂与为欢。既而着衣起，又曰：&ldquo;尚须生血一点，能拚痛以相爱乎?&rdquo;杨取利刃刺臂出血，女卧榻上，便滴脐中。乃起曰：&ldquo;妾不来矣。君记取百日之期，视妾坟前，有青鸟鸣于树头，即速发冢。&rdquo;杨谨受教。出门又嘱曰：&ldquo;慎记勿忘，迟速皆不可!&rdquo;乃去。</p><p>　　越十余日，杨果病，腹胀欲死。医师投药，下恶物如泥，浃辰而愈。计至百日，使家人荷锸以待。日既夕，果见青鸟双鸣。杨喜曰：&ldquo;可矣!&rdquo;乃斩荆发圹，见棺木已朽，而女貌如生。摩之微温。蒙衣舁归，置暖处，气咻咻然，细于属丝。渐进汤酏，半夜而苏。每谓杨曰：&ldquo;二十余年，如一梦耳。&rdquo;</p><p>　　王阮亭曰：&ldquo;结尽而不尽，甚妙。&rdquo;</p><p>　　单道士</p><p>　　韩公子，邑世家。有单道士，工作剧，公子爱其术，以为座上客。单与人行坐，辄忽不见。公子欲传其法，单不肯。公子固恳之，单曰：&ldquo;我非吝吾术，恐坏吾道也。所传而君子则可，不然，有借此以行窃者矣。公子固无虑此，然或出见美丽而悦，隐身入人闺闼，是济恶而宣淫也。不敢从命。&rdquo;公子不能强，而心怒之，阴与仆辈谋挞辱之。恐其遁匿，因以细灰布麦场上，思左道能隐形，而履处必有印迹，可随印处急击之。于是诱单往，使人执牛鞭立挞之。单忽不见，灰上果有履迹，左右乱击，顷刻已迷。</p><p>　　公子归，单亦至。谓诸仆曰：&ldquo;吾不可复居矣!向劳服役，今且别，当有以报。&rdquo;袖中出旨酒一盛，又探得肴一簋，并陈几上;陈已，复探，凡十余探，案上已满。遂邀众饮，俱醉，一一仍内袖中。韩闻其异，使复作剧。单于壁上画一城，以手推挝，城门顿辟。因将囊衣箧物，悉掷门内，乃拱别曰：&ldquo;我去矣!&rdquo;跃身入城，城门遂合，道士顿杳。</p><p>　　后闻在青州市上，教儿童画墨圈于掌，逢人戏抛之，随所抛处，或面或衣，圈辄脱去，落印其上。又闻其善房中术，能令下部吸烧酒，尽一器。公子尝面试之。</p><p>　　白于玉</p><p>　　吴青庵筠，少知名。葛太史见其文，每嘉叹之，托相善者邀至其家，领其言论风采。曰：&ldquo;焉有才如吴生，而长贫贱者乎?&rdquo;因俾邻好致之曰&ldquo;使青庵奋志云霄，当以息女奉巾栉。&rdquo;时太史有女绝美，生闻大喜，确自信。既而秋闱被黜，使人谓太史：&ldquo;富贵所固有，不可知者迟早耳，请待我三年，不成而后嫁。&rdquo;于是刻志益苦。</p><p>　　一夜月明之下，有秀才造谒，白晰短须，细腰长爪。诘所来，自言：&ldquo;白氏，字于玉。&rdquo;略与倾谈，豁人心胸。悦之，留同止宿。迟明欲去，生嘱便道频过。白感其情殷，愿即假馆，约期而别。至日，先一苍头送炊具来，少间，白至，乘骏马如龙。生另舍舍之。白命奴牵马去。</p><p>　　遂共晨夕，忻然相得。生视所读书，并非常所见闻。亦绝无时艺。讶而问之，白笑曰：&ldquo;士各有志，仆非功名中人也。&rdquo;夜每招生饮，出一卷授生，皆吐纳之术，多所不解，因以迂缓置之。他日谓生曰：&ldquo;曩所授，乃&lsquo;黄庭&rsquo;之要道，仙人之梯航。&rdquo;生笑曰：&ldquo;仆所急不在此，且求仙者必断绝情缘，使万念俱寂，仆病未能也。&rdquo;白问曰：&ldquo;何故?&rdquo;生以宗嗣为虑，白曰：&ldquo;胡久不娶?&rdquo;笑曰：&ldquo;&lsquo;寡人有疾，寡人好色。&rsquo;&rdquo;白亦笑曰：&ldquo;&lsquo;王请无好小色。&rsquo;所好何如?&rdquo;生具以情告。白疑未必真美，生曰：&ldquo;此遐迩所共闻，非小生之目贱也。&rdquo;白微哂而罢。</p><p>　　次日，忽促装言别，生凄然与语，刺刺不能休。白乃命童子先负装行，两相依恋。俄见一青蝉鸣落案间，白辞曰：&ldquo;舆已驾矣，请自此别。如相忆，拂我榻而卧之。&rdquo;方欲再问，转瞬间，白小如指，翩然跨蝉背上，嘲哳而飞，杳入云中。生乃知其非常人，错愕良久，怅怅自失。</p><p>　　逾数日，细雨忽集，思白綦切。视所卧榻，鼠迹碎琐，慨然扫除，设席即寝。无何。见白家童来相招，忻然从之。俄有桐凤翔集，童捉谓生曰：&ldquo;黑径难行，可乘此代步。&rdquo;生虑细小不能胜任，童曰：&ldquo;试乘之。&rdquo;生如所请，宽然殊有余地，童亦附其尾上。戛然一声，凌升空际。未几，见一朱门，童先下，扶生亦下。问：&ldquo;此何所?&rdquo;曰：&ldquo;此天门也。&rdquo;门边有巨虎蹲伏，生骇俱，童一身障之。见处处风景，与世殊异。童导入广寒宫，内以水晶为阶，行人如在镜中。桂树两章，参空合抱。花气随风，香无断际。亭宇皆红窗，时有美人出入，冶容秀骨，旷世并无其俦。童言：&ldquo;王母宫佳丽尤胜。&rdquo;然恐主人伺久，不暇留连，导与趋出。移时，见白生候于门，握手入，见檐外清水白沙，涓涓流溢，玉砌雕阑，殆疑桂阙。甫坐，即有二八妖鬟，来荐香茗。少间命酌，有四丽人，敛衽鸣珰，给事左右。才觉背上微痒，丽人即纤指长甲，探衣代搔。生觉心神摇曳，罔所安顿。既而微醺，渐不自持，笑顾丽人，兜搭与语，美人辄笑避。白令度曲侑觞，一衣绛绡者，引爵向客，便即筵前，宛转清歌。诸丽者笙管敖曹，呜呜杂和。既阕，一衣翠裳者，亦酌亦歌。尚有一紫衣人，与一淡白软绡者，吃吃笑，暗中互让不肯前。白令一酌一唱，紫衣人便来把盏，生托接杯，戏挠纤腕。女笑失手，酒杯倾堕。白谯诃之，女拾杯含笑，俯首细语云：&ldquo;冷如鬼手馨，强来捉人臂。&rdquo;白大笑，罚令自歌且舞。舞已，衣淡白者又飞一觥，生辞不能(酉爵)。女捧酒有愧色，乃强饮之。</p><p>　　细视四女，风致翩翩，无一非绝世者。遽谓主人曰：&ldquo;人间尤物，仆求一而难之，君集群芳，能令我真个销魂否?&rdquo;白笑曰：&ldquo;足下意中自有佳人，此何足当巨眼之顾?&rdquo;生曰：&ldquo;吾今乃知所见之不广也。&rdquo;白乃尽招诸女，俾自择，生颠倒不能自决。白以紫衣人有把臂之好，遂使幞被奉客。既而衾枕之爱，极尽绸缪。生索赠，女脱金腕钏付之。忽童入曰：&ldquo;仙凡路殊，君宜即去。&rdquo;女急起，遁去。生问主人，童曰：&ldquo;早诣待漏，去时嘱送客耳。&rdquo;生怅然从之，复寻旧途。将及门，回视童子，不知何时已去。虎哮骤起，生惊窜而去，望之无底，而足已奔堕。</p><p>　　一惊而寤，则朝暾已红。方将振衣，有物腻然坠褥间，视之，钏也。心益异之。由是前念灰冷，每欲寻赤松游，而尚以胤续为忧。过十余月，昼寝方酣，梦紫衣姬自外至，怀中绷婴儿曰：&ldquo;此君骨肉。天上难留此物，敬持送君。&rdquo;乃寝诸床，牵衣覆之。匆匆欲去。生强与为欢。乃曰：&ldquo;前一度为合卺，今一度为永诀，百年夫妇，尽于此矣。君倘有志，或有见期。&rdquo;生醒，见婴儿卧袱褥间，绷以告母。母喜，佣媪哺之，取名梦仙。</p><p>　　生于是使人告太史，自己将隐，令别择良匹，太史不肯，生固以为辞。太史告女，女曰：&ldquo;远近无不知儿身许吴郎矣。今改之，是二天也。&rdquo;因以此意告生。生曰：&ldquo;我不但无志于功名，兼绝情于燕好。所以不即入山者，徒以有老母在。&rdquo;太史又以商女，女曰：&ldquo;吴郎贫，我甘其藜藿，吴郎去，我事其姑嫜，定不他适!&rdquo;使人三四返，迄无成谋，遂诹日备车马妆奁，嫔于生家。生感其贤，敬爱臻至。女事姑孝，曲意承顺，过贫家女。逾二年，母亡，女质奁作具，罔不尽礼。</p><p>　　生曰：&ldquo;得卿如此，吾何忧!顾念一人得道，拔宅飞升。余将远逝，一切付之于卿。&rdquo;女坦然，殊不挽留，生遂去。女外理生计，内训孤儿，井井有法。梦仙渐长，聪慧绝伦。十四岁，以神童领乡荐，十五入翰林。每褒封，不知母姓氏，封葛母一人而已。值霜露之辰，辄问父所，母具告之，遂欲弃官往寻。母曰：&ldquo;汝父出家，今已十有余年，想已仙去，何处可寻?&rdquo;</p><p>　　后奉旨祭南岳。中途遇寇。窘急中，一道人仗剑入，寇尽披靡，围始解。德之。馈以金，不受。出书一函，付嘱曰：&ldquo;余有故人，与大人同里，烦一致寒暄。&rdquo;问：&ldquo;何姓名?&rdquo;答曰：&ldquo;王林。&rdquo;因忆村中无此名，道士曰：&ldquo;草野微贱，贵官自不识耳。&rdquo;临行，出一金钏曰：&ldquo;此闺阁物，道人拾此，无所用处，即以奉报。&rdquo;视之，嵌镂精绝。</p><p>　　怀归以授夫人，夫人爱之，命良工依式配造，终不及其精巧。遍问村中，并无王林其人者。私发其函，上云：&ldquo;三年鸾凤，分拆各天;葬母教子，端赖卿贤。无以报德，奉药一丸;剖而食之，可以成仙。&rdquo;后书&ldquo;琳娘夫人妆次&rdquo;。读毕，不解何人，持以告母。母执书以泣。曰：&ldquo;此汝父家报也。琳，我小字。&rdquo;始恍然悟&ldquo;王林&rdquo;为拆白谜也，悔恨不已。又以钏示母，母曰：&ldquo;此汝母遗物。而翁在家时，尝以相示。&rdquo;又视丸，如豆大，喜曰：&ldquo;我父仙人，啖此必能长生。&rdquo;母不遽吞，受而藏之。</p><p>　　会葛太史来视甥，女诵吴生书，便进丹药为寿。太史剖而分食之，顷刻，精神焕发。太史时年七旬，龙钟颇甚，忽觉筋力溢于肤革，遂弃舆而步，其行健速，家人坌息始能及焉。逾年，都城有回禄之灾，火终日不熄，夜不敢寐，毕集庭中，见火势拉杂，寝及邻舍，一家徊徨，不知所计。忽夫人臂上金钏，戛然有声，脱臂飞去。望之，大可数亩。团覆宅上，形如月阑，钏口降东南隅，历历可见。众大愕。俄顷，火自西来，近阑则斜越而东。迨火势既远，窃意钏亡不可复得，忽见红光乍敛，钏铮然堕足下。都中延烧民舍数万间，左右前后，并为灰烬，独吴第无恙。惟东南一小阁，化为乌有，即钏口漏覆处也。葛母年五十余，或见之，犹似二十许人。</p><p>　　夜叉国</p><p>　　交州徐姓，泛海为贾，忽被大风吹去。开眼至一处，深山苍莽。冀有居人，遂缆船而登，负糗腊焉。方入，见两崖皆洞口，密如蜂房，内隐有人声。至洞外，伫足一窥，中有夜叉二，牙森列戟，目闪双灯，爪劈生鹿而食。惊散魂魄，急欲奔下，则夜叉已顾见之，辍食执入。二物相语，如鸟兽鸣，争裂徐衣，似欲啖噉。徐大惧，取橐中糗糒，并牛脯进之。分啖甚美。复翻徐橐，徐摇手以示其无，夜叉怒，又执之。徐哀之曰：&ldquo;释我。我舟中有釜甑，可烹饪。&rdquo;夜叉不解其语，仍怒。徐再与手语，夜叉似微解。从至舟，取具入洞，束薪燃火，煮其残鹿，熟而献之。二物啖之喜。夜以巨石杜门，似恐徐遁，徐曲体遥卧，深惧不免。天明二物出，又杜之。少顷，携一鹿来付徐，徐剥革，于深洞处取流水，汲煮数釜。俄有数夜叉至，群集吞啖讫，共指釜，似嫌其小。过三四日，一夜叉负一大釜来，似人所常用者。于是群夜叉各致狼麋。既熟，呼徐同啖。居数日，夜叉渐与徐熟，出亦不施禁锢，聚处如家人。徐渐能察声知意，辄效其音，为夜叉语。夜叉益悦，携一雌来妻徐。徐初畏惧，莫敢伸，雌自开其股就徐，徐乃与交，雌大欢悦。每留肉饵徐，若琴瑟之好。</p><p>　　一日，诸夜叉早起，项下各挂明珠一串，更番出门，若伺贵客状。命徐多煮肉，徐以问雌，雌云：&ldquo;此天寿节。&rdquo;雌出，谓众夜叉曰：&ldquo;徐郎无骨突子。&rdquo;众各摘其五，并付雌。雌又自解十枚，共得五十之数，以野苎为绳，穿挂徐项。徐视之，一珠可直百十金。俄顷俱出。徐煮肉毕，雌来邀去，云：&ldquo;接天王。&rdquo;至一大洞广阔数亩，中有石，滑平如几，四围俱有石坐，上一坐蒙一豹革，余皆以鹿。夜叉二三十辈，列坐满中，少顷。大风扬尘，张皇都出。见一巨物来，亦类夜叉状，竟奔入洞，踞坐鹗顾。群随入，东西列立，悉仰其首，以双臂作十字交。大夜叉按头点视。问：&ldquo;卧眉山众，尽于此乎?&rdquo;群哄应之。顾徐曰：&ldquo;此何来?&rdquo;雌以&ldquo;婿&rdquo;对，众又赞其烹调。即有二三夜叉，奔取熟肉陈几上，大夜叉掬啖尽饱，极赞嘉美，且责常供。又顾徐云：&ldquo;骨突子何短?&rdquo;众曰：&ldquo;初来未备。&rdquo;物于项上摘取珠串，脱十枚付之，俱大如指顶，圆如弹丸，雌急接代徐穿挂，徐亦交臂作夜叉语谢之。物乃去，蹑风而行，其疾如飞。众始享其余食而散。</p><p>　　居四年余，雌忽产，一胎而生二雄一雌，皆人形，不类其母。众夜叉皆喜其子，辄共拊弄。一日，皆出攫食，惟徐独坐，忽别洞来一雌，欲与徐私，徐不肯。夜叉怒，扑徐踣地上。徐妻自外至，暴怒相搏，龁断其耳。少顷，其雄亦归，解释令去。自此雌每守徐，动息不相离。又三年，子女俱能行步，徐辄教以人言，渐能语，啁啾之中，有人气焉，虽童也，而奔山如履坦途，与徐依依有父子意。</p><p>　　一日，雌与一子一女出，半日不归，而北风大作。徐恻然念故乡，携子至海岸，见故舟犹存，谋与同归。子欲告母，徐止之。父子登舟，一昼夜达交。至家，妻已醮。出珠二枚，售金盈兆，家颇丰。子取名彪，十四五岁，能举百钧，粗莽好斗。交帅见而奇之，以为千总。值边乱，所向有功，十八为副将。</p><p>　　时一商泛海，亦遭风飘至卧眉，方登岸，见一少年，视之而惊。知为中国人，便问居里。商以告。少年曳入幽谷一小石洞，洞外皆丛棘，且嘱勿出。去移时，挟鹿肉来啖商。自言曰：&ldquo;父亦交人。&rdquo;商问之，而知为徐，商在客中尝识之。因曰：&ldquo;我故人也。今其子为副将。&rdquo;少年不解何名。商曰：&ldquo;此中国之官名。&rdquo;又问：&ldquo;何以为官?&rdquo;曰：&ldquo;出则舆马，入则高堂，上一呼而下百诺，见者侧目视，侧足立，此名为官。&rdquo;少年甚歆动。商曰：&ldquo;既尊君在交，何久淹此?&rdquo;少年以情告。商劝南旋，曰：&ldquo;余亦常作是念。但母非中国人，言貌殊异，且同类觉之，必见残害，用是辗转。&rdquo;乃出曰：&ldquo;待北风起，我来送汝行。烦于父兄处寄一耗问。&rdquo;商伏洞中几半年。时自棘中外窥，见山中辄有夜叉往还，大惧，不敢少动。一日，北风策策，少年忽至，引与急窜。嘱曰：&ldquo;所言勿忘却。&rdquo;商应之。又以肉置几上，商乃归。</p><p>　　径抵交，达副总府，备述所见。彪闻而悲，欲往寻之。父虑海涛妖薮，险恶难犯，力阻之。彪抚膺痛哭，父不能止。乃告交帅，携两兵至海内。逆风阻舟，摆簸海中者半月。四望无涯，咫尺迷闷，无从辨其南北。忽而涌波接汉，乘舟倾覆，彪落海中，逐浪浮沉。久之，被一物曳去，至一处，竟有舍宇。彪视之，一物如夜叉状。彪乃作夜叉语，夜叉惊讯之，彪乃告以所往。夜叉喜曰：&ldquo;卧眉，我故里也，唐突可罪!君离故道已八千里。此去为毒龙国，向卧眉非路。&rdquo;乃觅舟来送彪。夜叉在水中推行如矢，瞬息千里，过一宵，已达北岸，见一少年，临流瞻望。彪知山无人类，疑是弟，近之，果弟，因执手哭。既而问母及妹，并云健安。彪欲偕往，弟止之，仓忙便去。回谢夜叉，则已去。未几，母妹俱至，见彪俱哭。彪告其意，母曰：&ldquo;恐去为人所凌。&rdquo;彪曰：&ldquo;儿在中国甚荣贵，人不敢欺。&rdquo;归计已决，苦逆风难度。母子方徊徨间，忽见布帆南动，其声瑟瑟。彪喜曰：&ldquo;天助吾也!&rdquo;相继登舟，波如箭激，三日抵岸，见者皆奔。彪向三人脱分袍裤。抵家，母夜叉见翁怒骂，恨其不谋，徐谢过不遑。家人拜见家主母，无不战栗。彪劝母学作华言，衣锦，厌粱肉，乃大欣慰。母女皆男儿装，类满制。数月稍辨语言，弟妹亦渐白晰。</p><p>　　弟曰豹，妹曰夜儿，俱强有力。彪耻不知书，教弟读，豹最慧，经史一过辄了。又不欲操儒业，仍使挽强弩，驰怒马，登武进士第，聘阿游击女，夜儿以异种，无与为婚。会标下袁夺备失偶，强妻之。夜儿开百石弓，百余步射小鸟，无虚落。袁每征，辄与妻俱，历任同知将军，奇勋半出于闺门。豹三十四岁挂印，母尝从之南征，每临巨敌，辄擐甲执锐，为子接应，见者莫不辟易。诏封男爵。豹代母疏辞，封夫人。</p><p>　　异史氏曰：&ldquo;夜叉夫人，亦所罕闻，然细思之而不罕也。家家床头有个夜叉在。&rdquo;</p><p>　　小髻</p><p>　　长山居民某，暇居，辄有短客来，久与扳谈。素不识其生平，颇注疑念。客曰：&ldquo;三数日，将便徙居，与君比邻矣。&rdquo;过四五日，又曰：&ldquo;今已同里，旦晚可以承教。&rdquo;问：&ldquo;乔居何所?&rdquo;亦不详告，但以手北指。自是，日辄一来，时向人假器具，或吝不与，则自失之。群疑其狐，村北有古冢，陷不可测，意必居此，共操兵杖往。伏听之，久无少异。一更向尽，闻穴中戢戢然，似数十百人作耳语。众寂不动。俄而尺许小人，连遱而出，至不可数。众噪起，并击之。杖杖皆火，瞬息四散。惟遗一小髻，如胡桃壳然，纱饰而金线，嗅之，骚臭不可言。</p><p>　　泥鬼</p><p>　　余乡唐太史济武，数岁时，有表亲某，相携戏寺中。太史童年磊落，胆即最豪，见庑中泥鬼，睁琉璃眼，甚光而巨，爱之，阴以指抉取，怀之而归。既抵家，某暴病不语;移时忽起，厉声曰：&ldquo;何故掘吾睛!&rdquo;噪叫不休。众莫之知，太史始言所作。家人乃祝曰：&ldquo;童子无知，戏伤尊目，行奉还也。&rdquo;乃大言曰：&ldquo;如此，我便当去。&rdquo;言讫，仆地遂绝，良久而苏。问其所言，茫不自觉。乃送睛仍安鬼眶中。</p><p>　　异史氏曰：&ldquo;登堂索睛，土偶何其灵也。顾太史抉睛，而何以迁怒于同游?盖以玉堂之贵，而且至性觥觥，观其上书北阙，拂袖南山，神且惮之，而况鬼乎?&rdquo;</p><p>　　西僧</p><p>　　两僧自西域来，一赴五台，一卓锡泰山。其服色言貌，俱与中国殊异。自言：&ldquo;历火焰山，山重重，气熏腾若炉灶，凡行必于雨后，心凝目注，轻迹步履之，误蹴山石，则飞焰腾灼焉。又经流沙河，河中有水晶山，峭壁插天际，四面莹彻，似无所隔。又有隘，可容单车，二龙交角对口把守之。过者先拜龙，龙许过，则口角自开。龙色白，鳞鬛皆如晶然。&rdquo;僧言：&ldquo;途中历十八寒暑矣。离西土者十有二人，至中国仅存其二。西土传中国名山四：一泰山，一华山，一五台，一落伽也。相传山上遍地皆黄金，观音、文殊犹生。能至其处，则身便是佛，长生不死。&rdquo;</p><p>　　听其所言状，亦犹世人之慕西土也。倘有西游人，与东渡者中途相值，各述所有，当必相视失笑，两免跋涉矣。</p><p>　　老饕</p><p>　　邢德，泽州人，绿林之杰也，能挽强弩，发连矢，称一时绝技。而生平落拓，不利营谋，出门辄亏其资。两京大贾，往往喜与邢俱，途中恃以无恐。</p><p>　　会冬初，有二三估客，薄假以资，邀同贩鬻，邢复自罄其囊，将并居货。有友善卜，因诣之，友占曰：&ldquo;此爻为&lsquo;悔&rsquo;，所操之业，即不母而子亦有损焉。&rdquo;邢不乐，欲中止，而诸客强速之行。至都，果符所占。</p><p>　　腊将半，匹马出都门，自念新岁无资，倍益怏闷。时晨雾蒙蒙，暂趋临路店，解装觅饮。见一颁白叟，共两少年，酌北牖下，一僮侍，黄发蓬蓬然。邢于南座，对叟休止。僮行觞，误翻柈具，污叟衣。少年怒，立摘其耳。捧巾持帨，代叟揩试。既见僮手拇俱有铁箭环，厚半寸，每一环约重二两余。食已，叟命少年，于革囊中探出镪物，堆累几上，称秤握算，可饮数杯时，始缄裹完好。少年于枥中牵一黑跛骡来，扶叟乘之，僮亦跨羸马相从，出门去。两少年各腰弓矢，捉马俱出。</p><p>　　邢窥多金，穷睛旁睨，馋焰若炙，辍饮，急尾之。视叟与僮犹款段于前，乃下道斜驰出叟前，紧衔关弓，怒相向。叟俯脱左足靴，微笑云：&ldquo;而不识得老饕也?&rdquo;邢满引一矢去。叟仰卧鞍上，伸其足，开两指如钳，夹矢住。笑曰：&ldquo;技但止此，何须而翁手敌?&rdquo;邢怒，出其绝技，一矢刚发，后矢继至。曳手掇一，似未防其连珠，后矢直贯其口，踣然而堕，衔矢僵眠。僮亦下。邢喜，谓其已毙，近临之。叟吐矢跃起，鼓掌曰：&ldquo;初会面，何便作此恶剧?&rdquo;邢大惊，马亦骇逸，以此知叟异，不敢复返。</p><p>　　走三四十里，值方面纲纪，囊物赴都，要取之，略可千金，意气始得扬。方疾骛间，闻后有蹄声，回首，则僮易跛骡来，驶若飞。叱曰：&ldquo;男子勿行!猎取之货，宜少瓜分。&rdquo;邢曰：&ldquo;汝识&lsquo;连珠箭邢某&rsquo;否?&rdquo;僮云：&ldquo;适已承教矣。&rdquo;邢以僮貌不扬，又无弓矢，易之。一发三矢，连遱不断，如群隼飞翔。僮殊不忙迫，手接二，口衔一。笑曰：&ldquo;如此技艺，辱寞煞人!乃翁偬遽，未暇寻得弓来，此物亦无用处，请即掷还。&rdquo;遂于指上脱铁环，穿矢其中，以手力掷，呜呜风鸣。邢急拨以弓，弦适触铁环，铿然断绝，弓亦绽裂。邢惊绝，未及觑避，矢过贯耳，不觉翻坠。僮下骑，便将搜括，邢以弓卧挞之，僮夺弓去，拗折为两，又折为四，抛置之。已，乃一手握邢两臂，一足踏邢两股，臂若缚，股若压，极力不能少动。腰中束带双叠，可骈三指许，僮以一手捏之，随手断如灰烬。取金已，乃超乘，作一举手，致声&ldquo;孟浪&rdquo;，霍然径去。</p><p>　　邢归，卒为善士，每向人述往事不讳。此与刘东山事盖仿佛焉。</p><p>　　连城</p><p>　　乔生，晋宁人，少负才名。年二十余，犹偃蹇，为人有肝胆。与顾生善，顾卒，时恤其妻子。邑宰以文相契重，宰终于任，家口淹滞不能归，生破产扶柩，往返二千余里。以故士林益重之，而家由此益替。</p><p>　　史孝廉有女，字连城，工刺绣，知书，父娇爱之。出所刺倦绣图，征少年题咏，意在择婿。生献诗云：&ldquo;慵鬟高髻绿婆娑，早向兰窗绣碧荷。刺到鸳鸯魂欲断，暗停针线蹙双蛾。&rdquo;又赞挑绣之工云：&ldquo;绣线挑来似写生，幅中花鸟自天成。当年织锦非长技，幸把回文感圣明。&rdquo;女得诗喜，对父称赏，父贫之。女逢人辄称道，又遣媪娇父命，赠金以助灯火。生叹曰：&ldquo;连城我知己也!&rdquo;倾怀结想，如饥思啖。</p><p>　　无何，女许字于鹾贾之子王化成，生始绝望，然梦魂中犹佩戴之。未几，女病瘵，沉痼不起，有西域头陀，自谓能疗，但须男子膺肉一钱，捣合药屑。史使人诣王家告婿，婿笑曰：&ldquo;痴老翁，欲我剜心头肉也!&rdquo;使返。史乃言于人曰：&ldquo;有能割肉者妻之。&rdquo;生闻而往，自出白刃刲膺授僧。血濡袍裤，僧敷药始止。合药三丸，三日服尽，疾若失。史将践其言，先告王。王怒，欲讼官。史乃设筵招生，以千金列几上。曰：&ldquo;重负大德，请以相报。&rdquo;因具白背盟之由。生怫然曰：&ldquo;仆所以不爱膺肉者，聊以报知己耳。岂货肉哉!&rdquo;拂袖而归。女闻之，意良不忍，托媪慰谕之，且云：&ldquo;以彼才华，当不久落。天下何患无佳人?我梦不详，三年必死，不必与人争此泉下物也。&rdquo;生告媪曰：&ldquo;&lsquo;士为知己者死&rsquo;，不以色也。诚恐连城未必真知我，但得真知我，不谐何害?&rdquo;媪代女郎矢诚自剖。生曰：&ldquo;果尔，相逢时，当为我一笑，死无憾!&rdquo;媪既去。逾数日，生偶出，遇女自叔氏归，睨之，女秋波转顾，启齿嫣然。生大喜曰：&ldquo;连城真知我者!&rdquo;</p><p>　　会王氏来议吉期，女前症又作，数月寻死。生往临吊，一痛而绝。史舁送其家。生自知已死，亦无所戚，出村去，犹冀一见连城。遥望南北一道，行人连绪如蚁，因亦混身杂迹其中。俄顷，入一廨署，值顾生，惊问：&ldquo;君何得来?&rdquo;即把手将送令归。生太息，言：&ldquo;心事殊未了。&rdquo;顾曰：&ldquo;仆在此典牍，颇得委任，倘可效力，不惜也。&rdquo;生问连城，顾即导生旋转多所，见连城与一白衣女郎，泪睫惨黛，藉坐廊隅。见生至，骤起似喜，略问所来。生曰：&ldquo;卿死，仆何敢生!&rdquo;连城泣曰：&ldquo;如此负义人，尚不吐弃之，身殉何为?然已不能许君今生，愿矢来世耳。&rdquo;生告顾曰：&ldquo;有事君自去，仆乐死不愿生矣。但烦稽连城托生何里，行与俱去耳。&rdquo;顾诺而去，白衣女郎问生何人，连城为缅述之，女郎闻之，若不胜悲。连城告生曰：&ldquo;此妾同姓，小字宾娘，长沙史太守女。一路同来，遂相怜爱。&rdquo;生视之，意态怜人。方欲研问，而顾已返，向生贺曰：&ldquo;我为君平章已确，即教小娘子从君返魂，好否?&rdquo;两人各喜。方将拜别，宾娘大哭曰：&ldquo;姊去，我安归?乞垂怜救，妾为姊捧帨耳。&rdquo;连城凄然，无所为计，转谋生。生又哀顾，顾难之，峻辞以为不可，生固强之。乃曰：&ldquo;试妄为之。&rdquo;去食顷而返，摇手曰：&ldquo;何如!诚万分不能为力矣!&rdquo;宾娘闻之，宛转娇啼，惟依连城肘下，恐其即去。惨怛无术，相对默默，而睹其愁颜戚容，使人肺腑酸柔。顾生愤然曰：&ldquo;请携宾娘去，脱有愆尤，小生拚身受之!&rdquo;宾娘乃喜，从生出，生忧其道远无侣。宾娘曰：&ldquo;妾从君去，不愿归也。&rdquo;生曰：&ldquo;卿大痴矣!不归，何以得活也?他日至湖南，勿复走避，为幸多矣。&rdquo;适有两媪摄牒赴长沙，生属宾娘，泣别而去。</p><p>　　途中，连城行蹇缓，里余辄一息，凡十余息，始见里门。连城曰：&ldquo;重生后，惧有反覆，请索妾骸骨来，妾以君家生，当无悔也。&rdquo;生然之。偕归生家。女惕惕若不能步，生伫待之。女曰：&ldquo;妾至此，四肢摇摇，似无所主。志恐不遂，尚宜审谋，不然，生后何能自由?&rdquo;相将入侧厢中。默定少时，连城笑曰：&ldquo;君憎妾耶?&rdquo;生惊问其故。赧然曰：&ldquo;恐事不谐，重负君矣。请先以鬼报也。&rdquo;生喜，极尽欢恋。因徘徊不敢遽生，寄厢中者三日。连城曰：&ldquo;谚有之：&lsquo;丑妇终须见姑嫜。&rsquo;戚戚于此，终非久计。&rdquo;乃促生入，才至灵寝，豁然顿苏。家人惊异，进以汤水。生乃使人要史来，请得连城之尸，自言能活之。史喜，从其言。方舁入室，视之已醒。告父曰：&ldquo;儿已委身乔郎矣，更无归理。如有变动，但仍一死!&rdquo;史归，遣婢往役给奉。王闻，具词申理，官受赂，判归王。生愤懑欲死，亦无奈之。连城至王家，忿不饮食，惟乞速死，室无人，则带悬梁上。越日，益惫，殆将奄逝，王惧，送归史;史复舁归生。王知之，亦无如何，遂安焉。连城起，每念宾娘，欲遣信探之，以道远而艰于往。一日，家人进曰：&ldquo;门有车马。&rdquo;夫妇出视，则宾娘已至庭中矣。相见悲喜。太守亲诣送女，生延入。太守曰：&ldquo;小女子赖君复生，誓不他适，今从其志。&rdquo;生叩谢如礼。孝廉亦至，叙宗好焉。生名年，字大年。</p><p>　　霍生</p><p>　　文登霍生，与严生少相狎，长相谑也，口给交御。惟恐不工。霍有邻妪，曾与严妻导产，偶与霍妇语，言其私处有两赘疣，妇以告霍。霍与同党者谋，窥严将至，故窃语云：&ldquo;某妻与我最昵。&rdquo;众不信。霍因捏造端末，且云：&ldquo;如不信，其阴侧有双疣。&rdquo;严止窗外，听之既悉，不入径去。至家，苦掠其妻，妻不服，搒益残，妻不堪虐，自经死。霍始大悔，然亦不敢向严而白其诬矣。</p><p>　　严妻既死，其鬼夜哭，举家不得宁焉。无何，严暴卒，鬼乃不哭。霍妇梦女子披发大叫曰：&ldquo;我死得良苦，汝夫妻何得欢乐耶!&rdquo;既醒而病，数日寻卒。霍亦梦女子指数诟骂，以掌批其吻。惊而寤，觉唇际隐痛，扪之高起，三日而成双疣，遂为痼疾。不敢大言笑，启吻太骤，则痛不可忍。</p><p>　　异史氏曰：&ldquo;死能为厉，其气冤也。私病加于唇吻，神而近于戏矣。&rdquo;</p><p>　　邑王氏，与同窗某狎。其妻归宁，王知其驴善惊，先伏丛莽中，伺妇至，暴出，驴惊妇堕，惟一僮从，不能扶妇乘。王乃殷勤抱控甚至，妇亦不识谁何。王扬扬以此得意，谓僮逐驴去，因得私其妇于莽中，述衵裤履甚悉。某闻，大惭而去。少间，自窗隙中见某一手握刃，一手捉妻来，意甚怒恶。大惧，逾垣而逃。某从之，追二三里地不及，始返。王尽力极奔，肺叶开张，以是得吼疾，数年不愈焉。</p><p>　　汪士秀</p><p>　　汪士秀，庐州人，刚勇有力，能举石舂，父子善蹴鞠。父四十余，过钱塘没焉。</p><p>　　积八九年，汪以故诣湖南，夜泊洞庭，时望月东升，澄江如练。方眺瞩间，忽有五人自湖中出，携大席，平铺水面，略可半亩。纷陈酒馔，馔器磨触作响，然声温厚，不类陶瓦。已而三人践席坐，二人侍饮。坐者一衣黄，二衣白。头上巾皆皂色，峨峨然下连肩背，制绝奇古，而月色微茫，不甚可晰。侍者俱褐衣，其一似童，其一似叟也。但闻黄衣人曰：&ldquo;今夜月色大佳，足供快饮。&rdquo;白衣者曰：&ldquo;此夕风景，大似广利王宴梨花岛时。&rdquo;三人互劝，引(酉爵)竞浮白。但语略小，即不可闻，舟人隐伏，不敢动息。汪细审侍者叟，酷类父，而听其言，又非父声。</p><p>　　二漏将残，忽一人曰：&ldquo;趁此明月，宜一击球为乐。&rdquo;即见僮汲水中，取一圆出，大可盈抱，中如水银满贮，表里通明。坐者尽起。黄衣人呼叟共蹴之。蹴起丈余，光摇摇射人眼。俄而訇然远起，飞堕舟中。汪技痒，极力踏去，觉异常轻耎。踏猛似破，腾寻丈，中有漏光，下射如虹，蚩然疾落。又如经天之彗直投水中，滚滚作沸泡声而灭。席中共怒曰：&ldquo;何物生人，败我清兴!&rdquo;叟笑曰：&ldquo;不恶不恶，此吾家流星拐也。&rdquo;白衣人嗔其语戏，怒曰：&ldquo;都方厌恼，老奴何得作欢?便同小乌皮捉得狂子来，不然，胫股当有椎吃也!&rdquo;汪计无所逃，即亦不畏，捉刀立舟中。倏见僮叟操兵来，汪注视，真其父也，疾呼：&ldquo;阿翁!儿在此!&rdquo;叟大骇，相顾凄断。</p><p>　　僮即反身去。叟曰：&ldquo;儿急作匿。不然，都死矣!&rdquo;言未已，三人忽已登舟，面皆漆黑，睛大于榴，攫叟出。汪力与夺，摇舟断缆。汪以刀截其臂落，黄衣者乃逃。一白衣人奔汪，汪剁其颅，堕水有声，哄然俱没，方谋夜渡，旋见巨喙出水面，深若井，四面湖水奔注，砰砰作响。俄一喷涌，则浪接星斗，万舟簸荡。湖人大恐。舟上有石鼓二，皆重百斤，汪举一以投，激水雷鸣，浪渐消。又投其一，风波悉平。汪疑父为鬼，叟曰：&ldquo;我固未尝死也。溺江者十九人，皆为妖物所食，我以蹋圆得全。物得罪于钱塘君，故移避洞庭耳。三人鱼精，所蹴鱼胞也。&rdquo;父子聚喜，中夜击棹而去。天明，见舟中有鱼翅，径四五尺许，乃悟是夜间所断臂也。</p><p>　　王阮亭云：&ldquo;此条亦恢诡。&rdquo;</p><p>　　商三官</p><p>　　故诸葛城，有商士禹者，士人也，以醉谑忤邑豪，豪嗾家奴乱捶之，舁归而死。禹二子，长曰臣，次曰礼。一女曰三官。三官年十六，出阁有期，以父故不果。两兄出讼，终岁不得结。婿家遣人参母，请从权毕姻事，母将许之。女进曰：&ldquo;焉有父尸未寒而行吉礼?彼独无父母乎?&rdquo;婿家闻之。惭而止。无何，两兄讼不得直，负屈归，举家悲愤。兄弟谋留父尸，张再讼之本。三官曰：&ldquo;人被杀而不理，时事可知矣。天将为汝兄弟专生一阎罗包老耶?骨骸暴露，于心何忍矣。&rdquo;二兄服其言，乃葬父。葬已，三官夜遁，不知所往。母惭怍，惟恐婿家知，不敢告族党，但嘱二子冥冥侦察之。几半年，杳不可寻。</p><p>　　会豪诞辰，招优为戏，优人孙淳携，二弟子往执投。其一王成，姿容平等，而音词清彻，群赞赏焉。其一李玉，貌韶秀如好女，呼令歌，辞以不稔，强之，所度曲半杂儿女俚谣，合座为之鼓掌。孙大惭，白主人：&ldquo;此子从学未久，只解行觞耳，幸勿罪责。&rdquo;即命行酒。玉往来给奉，善觑主人意向，豪悦之。酒阑人散，留与同寝，玉代豪拂榻解履，殷勤周至。醉语狎之，但有展笑，豪惑益甚。尽遣诸仆去，独留玉。玉伺诸仆去，阖扉下楗焉。诸仆就别室饮。</p><p>　　移时，闻厅事中格格有声，一仆往觇之，见室内冥黑，寂不闻声。行将旋踵，忽有响声甚厉，如悬重物而断其索。亟问之，并无应者。呼众排阖入，则主人身首两断;玉自经死，绳绝堕地上，梁间颈际，残绠俨然。众大骇，传告内闼，群集莫解。众移玉尸于庭，觉其袜履虚若无足。解之，则素舄如钩，盖女子也。益骇。呼孙淳诘之，淳骇极，不知所对，但云：&ldquo;玉月前投作弟子，愿从寿主人，实不知从来。&rdquo;以其服凶，疑是商家刺客。誓以二人逻守之。女貌如生，抚之肢体温耎。二人窃谋淫之。一人抱尸转侧，方将缓其结束，忽脑如物击，口血暴注，顷刻已死。其一大惊，告众，众敬若神明焉，且以告郡。郡官问臣及礼，并言：&ldquo;不知;但妹亡去，已半载矣。&rdquo;俾往验视，果三官。官奇之，判二兄领葬，敕豪家勿仇。</p><p>　　异史氏曰：&ldquo;家有女豫让而不知，则兄之为丈夫者可知矣。然三官之为人，即萧萧易水，亦将羞而不流，况碌碌与世浮沉者耶!愿天下闺中人，买丝绣之，其功德当不减于奉壮缪也。&rdquo;王阮亭云：&ldquo;庞娥、谢小娥，得此鼎足矣。&rdquo;</p><p>　　于江</p><p>　　乡民于江，父宿田间，为狼所食。江时年十六，得父遗履，悲恨欲死。夜俟母寝，潜持铁槌去，眠父所，冀报父仇。少间，一狼来，逡巡嗅之，江不动。无何，摇尾扫其额，又渐俯首舐其股，江迄不动。既而欢跃直前，将龁其领。江急以锤击狼脑，立毙。起置草中。少间，又一狼来，如前状，又毙之。以至中夜，杳无至者。</p><p>　　忽小睡，梦父曰：&ldquo;杀二物，足泄我恨，然首杀我者，其鼻白，此都非是。&rdquo;江醒，坚卧以伺之。既明，无所复得。欲曳狼归，恐惊母，遂投诸眢井而归。至夜复往，亦无至者。如此三四夜。忽一狼来，啮其足，曳之以行。行数步，棘刺肉，石伤肤。江若死者，狼乃置之地上，意将龁腹，江骤起锤之，仆;又连锤之，毙。细视之，真白鼻也。大喜，负之以归，始告母。母泣从去，探眢井，得二狼焉。</p><p>　　异史氏曰：&ldquo;农家者流，乃有此英物耶!义烈发于血诚，非直勇也。智亦异焉。&rdquo;</p><p>　　小二</p><p>　　滕邑赵旺，夫妻奉佛，不茹荤血，乡中有&ldquo;善人&rdquo;之目。家称小有。一女小二绝慧美，赵珍爱之。年六岁，使与兄长春并从师读，凡五年而熟五经焉。同窗丁生，字紫陌，长于女三岁，文采风流，颇相倾爱。私以意告母，求婚赵氏。赵期以女字大家，故弗许。</p><p>　　未几，赵惑于白莲教，徐鸿儒既反，一家俱陷为贼。小二知书善解，凡纸兵豆马之术，一见辄精。小女子师事徐者六人，惟二称最，因得尽传其术。赵以女故，大得委任。时丁年十八，游滕泮矣，而不肯论婚，意不忘小二也，潜亡去，投徐麾下。女见之喜，优礼逾于常格。女以徐高足，主军务，昼夜出入，父母不得闲。</p><p>　　丁每宵见，尝斥绝诸役，辄至三漏。丁私告曰：&ldquo;小生此来，卿知区区之意否?&rdquo;女云：&ldquo;不知。&rdquo;丁曰：&ldquo;我非妄意攀龙，所以故，实为卿耳。左道无济，止取灭亡。卿慧人，不念此乎?能从我亡，则寸心诚不负矣。&rdquo;女怃然为间，豁然梦觉，曰：&ldquo;背亲而行，不义，请告。&rdquo;二人入陈利害，赵不悟，曰：&ldquo;我师神人，岂有舛错?&rdquo;</p><p>　　女知不可谏，乃易髫而髻。出二纸鸢，与丁各跨其一，鸢肃肃展翼，似鹣鹣之鸟，比翼而飞。质明，抵莱芜界。女以指拈鸢项，忽即敛堕，遂收鸢。更以双卫，驰至山阴里，托为避乱者，僦屋而居。二人草草出，啬于装，薪储不给，丁甚忧之。假粟比舍，莫肯贷以升斗。女无愁容，但质簪珥。闭门静对，猜灯谜，忆亡书，以是角低昂，负者，骈二指击腕臂焉。</p><p>　　西邻翁姓，绿林之雄也。一日猎归，女曰：&ldquo;富以其邻，我何忧?暂假千金，其与我乎!&rdquo;丁以为难。女曰：&ldquo;我将使彼乐输也。&rdquo;乃剪纸作判官状，置地下，覆以鸡笼。然后握丁登榻，煮藏酒，检周礼为觞政，任言是某册第几叶，第几人，即共翻阅。其人得食旁、水旁、酉旁者饮，得酒部者倍之。既而女适得&ldquo;酒人&rdquo;，丁以巨觥引满促(酉爵)。女乃祝曰：&ldquo;若借得金来，君当得饮部。&rdquo;丁翻卷，得&ldquo;鳖人&rdquo;。女笑曰：&ldquo;事已谐矣!&rdquo;滴漉授爵。丁不服。女曰：&ldquo;君是水族，宜作鳖饮。&rdquo;方喧竞所，闻笼中戛戛，女起曰：&ldquo;至矣。&rdquo;启笼验视，则布囊中有巨金累累充溢。丁不胜愕喜。后翁家媪抱儿来戏，窃言：&ldquo;主人初归，篝灯夜坐。地忽暴裂，深不可底。一判官自内出，言：&lsquo;我地府司隶也。太山帝君会诸冥曹，造暴客恶录，须银灯千架，架计重十两。施百架，则消灭罪愆。&rsquo;主人骇惧，焚香叩祷，奉以千金。判官荏苒而入，地亦遂合。&rdquo;夫妻听其言，故啧啧诧异之。</p><p>　　而从此渐购牛马，蓄厮婢，自营宅第。里无赖子窥其富，纠诸不逞，逾垣劫丁。丁夫妇始自梦中醒，则编菅爇照，寇集满屋。二人执丁，又一人探手女怀。女袒而起，戟指而呵曰：&ldquo;止，止!&rdquo;盗十三人，皆吐舌呆立，痴若木偶。女始着裤下榻，呼集家人，一一反接其臂，逼令供吐明悉。乃责之曰：&ldquo;远方人埋头涧谷，冀得相扶持，何不仁至此!缓急人所时有，窘急者不妨明告，我岂积殖自封者哉?豺狼之行，本合尽诛，但吾所不忍，姑释去，再犯不宥!&rdquo;诸盗叩谢而去。居无何，鸿儒就擒，赵夫妇妻子俱被夷诛。生赍金往赎长春之幼子以归。儿时三岁，养为己出，使从姓丁，名之承祧。于是里中人渐知为白莲教戚裔。适蝗害稼，女以纸鸢数百翼放田中，蝗远避，不入其陇，以是得无恙。里人共嫉之，群首于官，以为鸿儒余党。官啖其富，肉视之，收丁;丁以重赂啖令，始得免。</p><p>　　女曰：&ldquo;货殖之来也苟，固宜有散亡。然蛇蝎之乡，不可久居。&rdquo;因贱售其业而去之，止于益都之西鄙。女为人灵巧，善居积，经纪过于男子。尝开琉璃厂，每进工人而指点之。一切棋灯，其奇式幻采，诸肆莫能及，以故直昂得速售。居数年，财益称雄。而女督课婢仆严，食指数百无冗口。暇辄与丁烹茗着棋，或观书史为乐。钱谷出入，以及婢仆业，凡五日一课，妇自持筹，丁为之点籍唱名数焉。勤者赏赍有差，惰者鞭挞罚膝立。是日，给假不夜作，夫妻设肴酒，呼婢辈度俚曲为笑。女明察如神，人无敢欺。而赏辄浮于其劳，故事易办。村中二百余家，凡贫者俱量给资本，乡以此无游惰。值大旱，女令村人设坛于野，乘舆野出，禹步作法，甘霖倾注，五里内悉获沾足。人益神之。女出未尝障面，村人皆见之，或少年群居，私议其美，及觌面逢之，俱肃肃无敢仰视者。每秋日，村中童子不能耕作者，授以钱，使采荼蓟，几二十年，积满楼屋。人窃非笑之。会山左大饥人相食。女乃出菜，杂粟赡饥者，近村赖以全活，无逃亡焉。</p><p>　　异史氏曰：&ldquo;二所为，殆天授，非人力也。然非一言之悟，骈死已久。由是观之，世抱非常之才，而误入匪僻以死者，当亦不少，焉知同学六人中，遂无其人乎?使人恨不为丁生耳。&rdquo;</p><p>　　庚娘</p><p>　　金大用，中州旧家子也。聘尤太守女，字庚娘，丽而贤，逑好甚敦。以流寇之乱，家人离逖，金携家南窜。途遇少年，亦偕妻以逃者，自言广陵王十八，愿为前驱。金喜，行止与俱。至河上，女隐告金曰：&ldquo;勿与少年同舟，彼屡顾我，目动而色变，中叵测也。&rdquo;金诺之。王殷勤觅巨舟，代金运装，劬劳臻至，金不忍却。又念其携有少妇，应亦无他。妇与庚娘同居，意度亦颇温婉。王坐舡头上，与橹人倾语，似甚熟识戚好。</p><p>　　未几，日落，水程迢递，漫漫不辨南北。金四顾幽险，颇涉疑怪。顷之，皎月初升，见弥望皆芦苇。既泊，王邀金父子出户一豁，乃乘间挤金入水;金有老父，见之欲号，舟人以篙筑之，亦溺;生母闻声出窥，又筑溺之。王始喊救。母出时，庚娘在后，已微窥之。既闻一家尽溺，即亦不惊，但哭曰：&ldquo;翁姑俱没，我安适归!&rdquo;王入劝：&ldquo;娘子勿忧，请从我至金陵，家中田庐，颇足赡给，保无虞也。&rdquo;女收涕曰：&ldquo;得如此，愿亦足矣。&rdquo;王大悦，给奉良殷。既暮，曳女求欢，女托体姅，王乃就妇宿。</p><p>　　初更既尽，夫妇喧竞，不知何由。但闻妇曰：&ldquo;若所为，雷霆恐碎汝颅矣!&rdquo;王乃挝妇。妇呼云：&ldquo;便死休!诚不愿为杀人贼妇!&rdquo;王吼怒，捽妇出。便闻骨董一声，遂哗言妇溺矣。未几，抵金陵，导庚娘至家，登堂见媪，媪讶非故妇。王言：&ldquo;妇堕水死，新娶此耳。&rdquo;归房，又欲犯。庚娘笑曰：&ldquo;三十许男子，尚未经人道耶?市儿初合卺，亦须一杯薄浆酒，汝家沃饶，当即不难。清醒相对，是何体段?&rdquo;王喜，具酒对酌。庚娘执爵，劝酬殷恳。王渐醉，辞不饮。庚娘引巨碗，强媚劝之，王不忍拒，又饮之。于是酣醉，裸脱促寝。庚娘撤器灭烛，托言溲溺，出房，以刀入，暗中以手索王项，王犹捉臂作昵声。庚娘力切之，不死，号而起;又挥之，始殪。媪仿佛有闻，趋问之，女亦杀之。王弟十九觉焉。庚娘知不免，急自刎，刀钝鈌不可入，启户而奔，十九逐之，已投池中矣。呼告居人，救之已死，色丽如生。共验王尸，见窗上一函，开视，则女备述其冤状。群以为烈，谋敛资作殡。天明，集视者数千人，见其容，皆朝拜之。终日间，得金百，于是葬诸南郊。好事者，为之珠冠袍服，瘗藏丰满焉。</p><p>　　初，金生之溺也，浮片板上，得不死。将晓，至淮上，为小舟所救。舟盖富民尹翁，专设以拯溺者。金既苏，诣翁申谢。翁优厚之。留教其子。金以不知亲耗，将往探访，故不决。俄曰：&ldquo;捞得死叟及媪。&rdquo;金疑是父母，奔验果然。翁代营棺木。生方哀恸，又白：&ldquo;拯一溺妇，自言金生其夫。&rdquo;生挥涕惊出，女子已至，殊非庚娘，乃十八妇也。向金大哭，请勿相弃。金曰：&ldquo;我方寸已乱，何暇谋人?&rdquo;妇益悲。尹审其故，喜为天报，劝金纳妇。金以居丧为辞，且将复仇，惧细弱作累。妇曰：&ldquo;如君言，脱庚娘犹在，将以报仇居丧去之耶?&rdquo;翁以其言善，请暂代收养，金乃许之。卜葬翁媪，妇坷効奁缟ノ坦谩</p><p>　　既葬，金怀刃托钵，将赴广陵，妇止之曰：&ldquo;妾唐氏，祖居金陵，与豺子同乡，前言广陵者，诈也。且江湖水寇，半伊同党，仇不能复，只取祸耳。&rdquo;金徘徊不知所谋。忽传女子诛仇事，洋溢河渠，姓名甚悉。金闻之一快，然益悲，辞妇曰：&ldquo;幸不污辱。家有烈妇如此，何忍负心再娶?&rdquo;妇以业有成说，不肯中离，愿自居于媵妾。会有副将军袁公，与尹有旧，适将西发，过尹，见生，大相知爱，请为记室。无何，流寇犯顺，袁有大勋，金以参机务，叙劳，授游击以归。夫妇始成合卺之礼。</p><p>　　居数日，携妇诣金陵，将以展庚娘之墓。暂过镇江，欲登金山。漾舟中流，欻一艇过，中有一妪及少妇，怪少妇颇类庚娘。舟疾过，妇自窗中窥金，神情益肖。惊疑不敢追问，急呼曰：&ldquo;看群鸭儿飞上天耶!&rdquo;少妇闻之。亦呼云：&ldquo;馋猧儿欲吃猫子腥耶!&rdquo;盖当年闺中之隐谑也。金大惊，反棹近之，真庚娘。青衣扶过舟，相抱哀哭，伤感行旅。唐氏以嫡礼见庚娘。庚娘惊问，金始备述其由。庚娘执手曰：&ldquo;同舟一话，心常不忘，不图吴越一家矣。蒙代葬翁姑，所当首谢，何以此礼相向?&rdquo;乃以齿序，唐少庚娘一岁，妹之。</p><p>　　先是，庚娘既葬，自不知历几春秋。忽一人呼曰：&ldquo;庚娘，汝夫不死，尚当重圆。&rdquo;遂如梦醒。扪之，四面皆壁，始悟身死已葬，只觉闷闷，亦无所苦。有恶少窥其葬具丰美，发冢破棺，方将搜括，见庚娘犹活，相共骇惧。庚娘恐其害己，哀之曰：&ldquo;幸汝辈来，使我得睹天日。头上簪珥，悉将去，愿鬻我为尼，更可少得直。我亦不泄也。&rdquo;盗稽首曰：&ldquo;娘子贞烈，神人共钦。小人辈不过贫乏无计，作此不仁。但无漏言，幸矣。何敢鬻作尼!&rdquo;庚娘曰：&ldquo;此我自乐之。&rdquo;又一盗曰：&ldquo;镇江耿夫人，寡而无子，若见娘子，必大喜。&rdquo;庚娘谢之。自拔珠饰，悉付盗，盗不敢受，固与之，乃共拜受。遂载去，至耿夫人家，托言舡风所迷。耿夫人，巨家，寡媪自度。见庚娘大喜，以为己出。适母子自金山归也，庚娘缅述其故。金乃登舟拜母，母款之若婿。邀至家，留数日始归。后往来不绝焉。</p><p>　　异史氏曰：&ldquo;大变当前，淫者生之，贞者死焉。生者裂人眦，死者雪人涕耳。至如谈笑不惊，手刃仇雠，千古烈丈夫中，岂多匹俦哉!谁谓女子，遂不可比踪彦云也?&rdquo;</p><p>　　宫梦弼</p><p>　　柳芳华，保定人，财雄一乡，慷慨好客，座上常百人;急人之急，千金不靳;宾友假贷常不还。惟一客宫梦弼，陕人，生平无所乞请，每至，辄经岁，词旨清洒，柳与寝处时最多。柳子名和，时总角，叔之，宫亦喜与和戏。每和自塾归，辄与发贴地砖，埋石子，伪作埋金为笑。屋五架，掘藏几遍。众笑其行稚，而和独悦爱之，尤较诸客昵。后十余年，家渐虚，不能供多客之求，于是客渐稀，然十数人彻宵谈宴，犹是常也。年既暮，日益落，尚割亩得直，以备鸡黍。和亦挥霍，学父结小友，柳不之禁。无何，柳病卒，至无以治凶具。宫乃自出囊金，为柳经纪。和益德之，事无大小，悉委宫叔。宫时自外入，必袖瓦砾，至室则抛掷暗陬，更不解其何意。和每对宫忧贫，宫曰：&ldquo;子不知作苦之难。无论无金;即授汝千金，可立尽也。男子患不自立，何患贫?&rdquo;一日，辞欲归，和泣嘱速返，宫诺之，遂去。和贫不自给，典质渐空，日望宫至，以为经理，而宫灭迹匿影，去如黄鹤矣。</p><p>　　先是，柳生时，为和论亲于无极黄氏，素封也，后闻柳贫，阴有悔心。柳卒，讣告之，即亦不吊，犹以道远曲原之。和服除，母遣自诣岳所，定婚期，冀黄怜顾。比至，黄闻其衣履穿敝，斥门者不纳。寄语云：&ldquo;归谋百金，可复来，不然，请自此绝。&rdquo;和闻言痛哭。对门刘媪，怜而进之食，赠钱三百，慰令归。母亦哀愤无策，因念旧客负欠者十常八九，俾择富贵者求助焉。和曰：&ldquo;昔之交我者，为我财耳，使儿驷马高车，假千金，亦即匪难。如此景象，谁犹念曩恩，忆故好耶?且父与人金资，曾无契保，责负亦难凭也。&rdquo;母固强之，和从教，凡二十余日，不能致一文。惟优人李四，旧受恩恤，闻其事，义赠一金。母子痛哭，自此绝望矣。</p><p>　　黄女年已及笄，闻父绝和，窃不直之。黄欲女别适，女泣曰：&ldquo;柳郎非生而贫者也。使富倍他日，岂仇我者所能夺乎?今贫而弃之，不仁!&rdquo;黄不悦，曲谕百端，女终不摇。翁妪并怒，旦夕唾骂之，女亦安焉。无何，夜遭寇劫，黄夫妇炮烙几死，家中席卷一空。荏苒三载，家益零替。有西贾闻女美，愿以五十金致聘。黄利而许之，将强夺其志。女察知其谋，毁装涂面，乘夜遁去，丐食于途。阅两月，始达保定，访和居址，直造其家。母以为乞人妇，故咄之，女呜咽自陈，母把手泣曰：&ldquo;儿何形骸至此耶!&rdquo;女又惨然而告以故，母子俱哭。便为盥沐，颜色光泽，眉目焕映，母子俱喜。然家三口，日仅一啖，母泣曰：&ldquo;吾母子固应尔;所怜者，负吾贤妇!&rdquo;女笑慰之曰：&ldquo;新妇在乞人中，稔其况味，今日视之，觉有天堂地狱之别。&rdquo;母为解颐。</p><p>　　女一日入闲舍中，见断草丛丛，无隙地，渐入内室，尘埃积中，暗陬有物堆积，蹴之迕足，拾视皆朱提。惊走告和，和同往验视，则宫往日所抛瓦砾，尽为白金。因念儿时，常与瘗石室中，得毋皆金?而故地已典于东家，急赎归。断砖残缺，所藏石子俨然露焉，颇觉失望，及发他砖，则灿灿皆白镪也。顷刻间，数巨万矣。由是赎田产，市奴仆，门庭华好过昔日。因自奋曰：&ldquo;若不自立，负我宫叔!&rdquo;刻志下帷，三年中乡选。</p><p>　　乃躬赍白金，往酬刘媪。鲜衣射目，仆十余辈，皆骑怒马如龙。媪仅一屋，和便坐榻上。人哗马腾，弃溢里巷。黄翁自女失亡，西贾逼退聘财，业已耗去殆半，售居宅，始得偿，以故困窘如和曩日。闻旧婿烜耀，闭户自伤而已。媪沽酒备馔款和，因述女贤，且惜女遁。问和：&ldquo;娶否?&rdquo;和曰：&ldquo;娶矣。&rdquo;食已，强媪往视新妇，载与俱归。至家，女华妆出，群婢簇拥若仙。相见大骇，遂叙往旧，殷问父母起居。居数日，款洽优厚，制好衣，上下一新，始送令返。</p><p>　　媪诣黄，许报女耗，兼致存问，夫妇大惊。媪劝往投女，黄有难色。既而冻馁难堪，不得已如保定。既到门，见赉染丽，阍人怒目张，终日不得通，一妇人出，黄温色卑词，告以姓氏，求暗达女知。少间，妇出，导入耳舍，曰：&ldquo;娘子极欲一觐，然恐郎君知，尚候隙也。翁几时来此?得毋饥否?&rdquo;黄因诉所苦。妇人以酒一盛、馔二簋，出置黄前;又赠五金，曰：&ldquo;郎君宴房中，娘子恐不得来。明旦，宜早去，勿为郎闻。&rdquo;黄诺之。早起趣装，则管钥未启，止于门中，坐袱囊以待。忽哗主人出，黄将敛避，和已睹之，怪问谁何，家人悉无以应。和怒曰：&ldquo;是必奸宄!可执赴有司。&rdquo;众应声出，短绠绷系树间，黄惭惧不知置词。</p><p>　　未几，昨夕妇出，跪曰：&ldquo;是某舅氏。以前夕来晚，故未告主人。&rdquo;和命释缚。妇送出门，曰：&ldquo;忘嘱门者，遂致参差。娘子言：相思时，可使老夫人伪为卖花者，同刘媪来。&rdquo;黄诺，归述于妪。妪念女若渴，以告刘媪，媪果与俱至和家，凡启十余关，始达女所。女着帔顶髻，珠翠绮纨，散香气扑人。嘤咛一声，大小婢媪，奔入满侧，移金椅床，置双夹膝。慧婢瀹茗，各以隐语道寒暄，相视泪荧。至晚，除室安二媪，裀褥温耎，并昔年富时所未经。居三五日，女意殷渥。媪辄引空处，泣白前非。女曰：&ldquo;我子母有何过不忘?但郎忿不解，防他闻也。&rdquo;每和至，便走匿。</p><p>　　一日，方促膝，和遽入，见之，怒诟曰：&ldquo;何物村妪，敢引身与娘子接坐!宜撮鬓毛令尽!&rdquo;刘媪急进曰：&ldquo;此老身瓜葛，王嫂卖花者，幸勿罪责。&rdquo;和乃上手谢过。即坐曰：&ldquo;姥来数日，我大忙，未得展叙。黄家老畜产尚在否?&rdquo;笑云：&ldquo;都佳，但是贫不可过。官人大富贵，何不一念翁婿情也?&rdquo;和击桌曰：&ldquo;曩年非姥怜赐一瓯粥，更何得旋乡土!今欲得而寝处之，何念焉!&rdquo;言致忿际，辄顿足起骂。女恚曰：&ldquo;彼即不仁，是我父母，我迢迢远来，手皴瘃，足趾皆穿，亦自谓无负郎君。何乃对子骂父，使人难堪?&rdquo;和始敛怒，起身去。黄妪愧丧无色，辞欲归，女以二十金私付之。</p><p>　　既归，旷绝音问，女深以为念。和乃遣人招之，夫妻至，惭怍无以自容。和谢曰：&ldquo;旧岁辱临，又不明告，遂是开罪良多。&rdquo;黄但唯唯。和为更易衣履。留月余，黄心终不自安，数告归。和遗白金百两，曰：&ldquo;西贾五十金，我今倍之。&rdquo;黄汗颜受之。和以舆马送还，暮岁称小丰焉。</p><p>　　异史氏曰：&ldquo;雍门泣后，朱履杳然，令人愤气杜门，不欲复交一客。然良朋葬骨，化石成金，不可谓非慷慨好客之报也。闺中人坐享高奉，俨然如嫔嫱，非贞异如黄卿，孰克当此而无愧者乎?造物之不妄降福泽也如是。&rdquo;</p><p>　　乡有富者，居积取盈，搜算入骨。窖镪数百，惟恐人知，故衣败絮。啖糠秕以示贫。亲友偶来，亦曾无作鸡黍之事。或言其家不贫，便瞋目作怒，其仇如不共戴天。暮年，日餐榆屑一升，臂上皮摺垂一寸长，而所窖终不肯发。后渐尫羸。濒死，两子环问之，犹未遽告;迨觉果危急，欲告子，子至，已舌蹇不能声，惟爬抓心头，呵呵而已。死后，子孙不能具棺木，遂藁葬焉。呜呼!若窖金而以为富，则大帑数千万，何不可指为我有哉?愚已!</p><p>　　鸲鹆</p><p>　　王汾滨言：其乡有养八哥者，教以语言，甚狎习，出游必与之俱，相将数年矣。一日将过绛州，而资斧已罄，其人愁苦无策。鸟云：&ldquo;何不售我?送我王邸，当得善价，不愁归路无资也。&rdquo;其人云：&ldquo;我安忍。&rdquo;鸟言：&ldquo;不妨。主人得价疾行，待我城西二十里大树下。&rdquo;其人从之。</p><p>　　携至城，相问答，观者渐众。有中贵见之，闻诸王。王召入欲买之。其人曰：&ldquo;小人相依为命，不愿卖。&rdquo;王问鸟：&ldquo;汝愿住否?&rdquo;言：&ldquo;愿住。&rdquo;王喜，鸟又言：&ldquo;给价十金，勿多予。&rdquo;王益喜，立畀十金，其人故作懊悔状而去。王与鸟言，应对便捷。呼肉啖之。食已，鸟曰：&ldquo;臣要浴。&rdquo;王命金盆贮水，开笼令浴。浴已，飞檐间，梳翎抖羽，尚与王喋喋不休。顷之，羽燥。翩跹而起，操晋声曰：&ldquo;臣去呀!&rdquo;顾盼已失所在。王及内侍，仰面咨嗟，急觅其人，则已渺矣。后有往秦中者，见其人携鸟在西安市上。毕载积先生记。</p><p>　　王阮亭云：&ldquo;可与鹦鹉、秦吉了同传。&rdquo;</p><p>　　刘海石</p><p>　　刘海石，蒲台人，避乱于滨州。时十四岁，与滨州生刘沧客同函丈，因相善，订为昆季。无何，海石失怙恃，奉丧而归，音问遂阙。沧客家颇裕，年四十，生二子，长子吉，十七岁，为邑名士，次子亦慧。沧客又内邑中倪氏女，大嬖之。后半年，长子患脑痛卒，夫妻大惨。无几何，妻病又卒，逾数月，长媳又死，而婢仆之丧亡，且相继也。沧客哀悼，殆不能堪。</p><p>　　一日，方坐愁间，忽阍人通海石至。沧客喜，急出门迎以入。方欲展寒温，海石忽惊曰：&ldquo;兄有灭门之祸，不知耶?&rdquo;沧客愕然，莫解所以。海石曰：&ldquo;久失闻问，窃疑近况未必佳也。&rdquo;沧客泫然，因以状对，海石欷殹荆榷υ唬&ldquo;灾殃未艾，余初为兄吊也。然幸而遇仆，请为兄贺。&rdquo;沧客曰：&ldquo;久不晤，岂近精&lsquo;越人术&rsquo;耶?&rdquo;海石曰：&ldquo;是非所长。阳宅风鉴，颇能习之。&rdquo;沧客喜，便求相宅。海石入宅，内外遍观之，已而请睹诸眷口。沧客从其教，使子媳婢妾，俱见于堂，沧客一一指示。</p><p>　　至倪，海石仰天而视，大笑不已。众方惊疑，但见倪女战栗无色，身暴缩短，仅二尺余。海石以界方击其首，作石缶声。海石揪其发，检脑后，见白发数茎，欲拔之，女缩项跪啼，言即去，但求勿拔。海石怒曰：&ldquo;汝凶心尚未死耶?&rdquo;就项后拔去之。女随手而变，黑色如狸。众大骇，海石掇纳袖中，顾子妇曰：&ldquo;媳受毒已深，背上当有异，请验之。&rdquo;妇羞，不肯袒示。刘子固强之，见背上白毛，长四指许。海石以针挑去，曰：&ldquo;此毛已老，七日即不可救。&rdquo;又顾刘次子，亦有毛，才二指。曰：&ldquo;似此可月余死耳。&rdquo;沧客以及婢仆，并刺之。曰：&ldquo;仆适不来，一门无噍类矣。&rdquo;问：&ldquo;此何物?&rdquo;曰：&ldquo;亦狐属。吸人神气以为灵，最利人死。&rdquo;沧客曰：&ldquo;久不见君，何能神异如此!无乃仙乎?&rdquo;笑曰：&ldquo;特从师习小技耳，何遽云仙。&rdquo;问其师，答云：&ldquo;山石道人。适此物，我不能死之，将归献俘于师。&rdquo;言已，告别。觉袖中空空，骇曰：&ldquo;亡之矣!尾末有大毛未去，今已遁去。&rdquo;众俱骇然。海石曰：&ldquo;领毛已尽，不能作人，止能化兽，遁当不远。&rdquo;于是入室而相其猫，出门而嗾其犬，皆曰无之。启圈笑曰：&ldquo;在此矣。&rdquo;沧客视之，多一豕，闻海石笑，遂伏，不敢少动。提耳捉出，视尾上白毛一茎，硬如针。方将检拔，而豕转侧哀鸣，不听拔。海石曰：&ldquo;汝造孽既多，拔一毛犹不肯耶?&rdquo;执而拔之，随手复化为狸。纳袖欲出，沧客苦留，乃为一饭。问后会，曰：&ldquo;此难预定。我师立愿宏，常使我等遨世上，拔救众生，未必无再见时。&rdquo;</p><p>　　及别后，细思其名，始悟曰：&ldquo;海石殆仙矣!&lsquo;山石&rsquo;合一&lsquo;岩&rsquo;字，盖吕祖讳也。&rdquo;</p><p>　　谕鬼</p><p>　　青州石尚书茂华，为诸生时，郡门外有大渊，不雨亦不涸。邑中获大寇数十名，刑于渊上。鬼聚为祟，经过者辄曳入。一日，有某甲正遭困厄，忽闻群鬼惶窜曰：&ldquo;石尚书至矣!&rdquo;未几，公至，甲以状告。公以垩灰题壁示云：&ldquo;石某为禁约事：照得厥念无良，致婴雷霆之怒;所谋不轨，遂遭斧钺之诛。只宜返罔两之心，争相忏悔;庶几洗髑髅之血，脱此沉沦。尔乃生已极刑，死犹聚恶。跳踉而至，披发成群;踯躅以前，搏膺作厉。黄泥塞耳，辄逞鬼子之凶;白昼为妖，几断行人之路!彼丘陵三尺外，管辖由人;岂乾坤两大中，凶顽任尔?谕后各宜潜踪，勿犹怙恶。无定河边之骨，静待轮回;金闺梦里之魂，还践乡土。如蹈前愆，必贻后悔!&rdquo;自此鬼患遂绝，渊亦寻干。</p><p>　　犬灯</p><p>　　韩光禄大千之仆，夜宿厦间，见楼上有灯，如明星，未几，荧荧飘落，及地化为犬。睨之，转舍后去，急起，潜尾之，入院中化为女子。心知其狐，还卧故所。俄女子自后来，仆阳寐以观其变。女俯而撼之，仆伪作醒状，问其为谁，女不答。仆曰：&ldquo;楼上灯光，非子也耶?&rdquo;女曰：&ldquo;既知之，何问焉?&rdquo;遂共宿之。昼别宵会，以为常。</p><p>　　主人知之，使二人夹仆卧，二人既醒，则身卧床下，亦不觉堕自何时。主人益怒，谓仆曰：&ldquo;来时，当捉之来;不然，则有鞭楚!&rdquo;仆不敢言，诺而退，因念捉之难，不捉惧罪，展转无策。忽忆女子一小红衫，密着其体，未肯暂脱，必其要害，执此可以胁之。夜来，女至，问：&ldquo;主人嘱汝捉我乎?&rdquo;曰：&ldquo;良有之。但我两人情好，何肯此为?&rdquo;及寝，阴掬其衫，女急啼，力脱而去。从此遂绝。后仆自他方归，遥见女子坐道周，至前则举袖障面。仆下骑，呼曰：&ldquo;何作此态?&rdquo;女乃起，握手曰：&ldquo;我谓子已忘旧好矣。既恋恋有故人意。情尚可原。前事出于主命，亦不汝怪也。但缘分已尽，今设小酌，请入为别。&rdquo;时秋初，高粱正茂。女携与俱入，则中有巨第。系马而入，厅堂中酒肴已列。甫坐，群婢行炙。日将暮，仆有事，欲覆主命，遂别，既出，则依然田陇耳。</p><p>　　狐妾</p><p>　　莱芜刘洞九，官汾州，独坐署中，闻亭外笑语渐近，入室，则四女子：一四十许，一可三十，一二十四五已来，末后一垂髫者，并立几前，相视而笑。刘固知官署多狐，置不顾。少间，垂髫者出一红巾，戏抛面上，刘拾掷窗间，仍不顾。四女一笑而去。</p><p>　　一日，年长者来，谓刘曰：&ldquo;舍妹与君有缘，愿无弃葑菲。&rdquo;刘漫应之，女遂去。俄偕一婢，拥垂髫儿来，俾与刘并肩坐。曰：&ldquo;一对好凤侣，今夜谐花烛。勉事刘郎，我去矣。&rdquo;刘谛视，光艳无俦，遂与燕好。诘其行迹，女曰：&ldquo;妾固非人，而实人也。妾，前官之女，蛊于狐，奄忽以死，窆园内，众狐以术生我，遂飘然若狐。&rdquo;刘因以手探尻际，女觉之，笑曰：&ldquo;君将无谓狐有尾耶?&rdquo;转身云：&ldquo;请试扪之。&rdquo;自此，遂留不去，每行坐，与小婢俱，家人俱尊以小君礼。婢媪参谒，赏赉甚丰。</p><p>　　值刘寿辰，宾客烦多，共三十余筵，须庖人甚众;先期牒拘，仅一二到者。刘不胜恚。女知之，便言：&ldquo;勿忧。庖人既不足用，不如并其来者遣之。妾固短于才，然三十席亦不难办。&rdquo;刘喜，命以鱼肉姜椒，悉移内署。家中人但闻刀砧声，繁不绝。门内设以几，行炙者置柈其上，转视，则肴俎已满。托去复来，十余人络绎于道，取之不绝。末后，行炙人来索汤饼。内言曰：&ldquo;主人未尝预嘱，咄嗟何以办?&rdquo;既而曰：&ldquo;无已，其假之。&rdquo;少顷，呼取汤饼，视之，三十余碗，蒸腾几上。客既去，乃谓刘曰：&ldquo;可出金资，偿某家汤饼。&rdquo;刘使人将直去。则其家失汤饼，方共惊疑，使至，疑始解。一夕夜酌，偶思山东苦(酉录)，女请取之。遂出门去，移时返曰：&ldquo;门外一罂，可供数日饮。&rdquo;刘视之，果得酒，真家中瓮头春也。</p><p>　　越数日，夫人遣二仆如汾。途中一仆曰：&ldquo;闻狐夫人犒赏优厚，此去得赏金，可买一裘。&rdquo;女在署已知之，向刘曰：&ldquo;家中人将至。可恨伧奴无礼，必报之。&rdquo;仆甫入城，头大痛，至署，抱首号呼，共拟进医药。刘笑曰：&ldquo;勿须疗，时至当自瘥。&rdquo;众疑其获罪小君。仆自思：初来未解装，罪何由得?无所告诉，漫膝行而哀之。帘中语曰：&ldquo;尔谓夫人，则已耳，何谓狐也?&rdquo;仆乃悟，叩不已。又曰：&ldquo;既欲得裘，何得复无礼?&rdquo;已而曰：&ldquo;汝愈矣。&rdquo;言已，仆病若失。仆拜欲出，忽自帘中掷一裹出，曰：&ldquo;此一羔羊裘也，可将去。&rdquo;仆解视，得五金。刘问家中消息，仆言都无事，惟夜失藏酒一罂，稽其时日，即取酒夜也。群惮其神，呼之&ldquo;圣仙&rdquo;，刘为绘小像。</p><p>　　时张道一为提学使，闻其异，以桑梓谊诣刘，欲乞一面，女拒之。刘示以像，张强携而去。归悬座右，朝夕祝云：&ldquo;以卿丽质，何之不可?乃托身于鬖鬖之老!下官殊不恶于洞九，何不一惠顾?&rdquo;女在署，忽谓刘曰：&ldquo;张公无礼，当小惩之。&rdquo;一日，张方祝，似有人以界方击额，崩然甚痛。大惧，反卷。刘诘之，使隐其故而诡对。刘笑，曰：&ldquo;主人额上得毋痛否?&rdquo;使不能欺，以实告。</p><p>　　无何婿亓生来，请觐之，女固辞之，亓请之坚。刘曰：&ldquo;婿非他人，何拒之深?&rdquo;女曰：&ldquo;婿相见，必当有以赠之。渠望我奢，自度不能满其志，故适不欲见耳。&rdquo;既固请之，乃许以十日见。及期，亓入，隔帘揖之，少致存问。仪容隐约，不敢审谛。即退，数步之外，辄回眸注盼。但闻女言曰：&ldquo;阿婿回首矣!&rdquo;言已，大笑，烈烈如鸮鸣。亓闻之，胫股皆软，摇摇然如丧魂魄。既出，坐移时，始稍定。乃曰：&ldquo;适闻笑声，如听霹雳，竟不觉身为己有。&rdquo;少顷，婢以女命，赠亓二十金。亓受之，谓婢曰：&ldquo;圣仙日与丈人居，宁不知我素性挥霍，不惯使小钱耶?&rdquo;女闻之曰：&ldquo;我固知其然。囊底适罄;向结伴至汴梁，其城为河伯占据，库藏皆没水中，入水各得些须，何能饱无餍之求?且我纵能厚馈，彼福薄亦不能任。&rdquo;</p><p>　　女凡事先知，遇有疑难与议，无不剖。一日，并坐，忽仰天大惊曰：&ldquo;大劫将至，为之奈何!&rdquo;刘惊问家口，曰：&ldquo;余悉无恙，独二公子可虑。此处不久将为战场，君当求差远去，庶免于难。&rdquo;刘从之，乞于上官，得解饷云贵间。道里辽远，闻者吊之，而女独贺。无何，姜瓖叛，汾州没为贼窟。刘仲子自山东来，适遭其变，遂被其害。城陷，官僚皆罹于难，惟刘以公出得免。</p><p>　　盗平，刘始归。寻以大案挂误，贫至饔飧不给，当道者又多所需索，因而窘忧欲死。女曰：&ldquo;勿忧，床下三千金，可资用度。&rdquo;刘大喜，问：&ldquo;窃之何处?&rdquo;曰：&ldquo;天下无主之物，取之不尽，何庸窃乎!&rdquo;刘借谋得脱归，女从之。后数年忽去，纸裹数事留赠，中有丧家挂门之小幡，长二寸许，群以为不祥。刘寻卒。</p><p>　　雷曹</p><p>　　乐云鹤、夏平子，二人少同里，长同斋，相交莫逆。夏少慧，十岁知名。乐虚心事之。夏相规不倦;乐文思日进，由是名并著。而潦倒场屋，战辄北。无何，夏遘疫而卒，家贫不能葬，乐锐身自任之。遗襁褓子及未亡人，乐以时恤诸其家，每得升斗，必析而二之，夏妻子赖以活。于是士大夫益贤乐。乐恒产无多，又代夏生忧内顾，家计日蹙。乃叹曰：&ldquo;文如平子，尚碌碌以没，而况于我?人生富贵须及时，戚戚终岁，恐先狗马填沟壑，负此生矣，不如早改图也。&rdquo;于是去读而贾。操业半年，家资小泰。</p><p>　　一日，客金陵，休于旅舍，见一人颀然而长，筋骨隆起，徬徨坐侧，色黯淡有戚容。乐问：&ldquo;欲得食耶?&rdquo;其人亦不语。乐推食食之，则以手掬啖，顷刻已尽;乐又益以兼人之馔，食复尽。遂命主人割豚胁，堆以蒸饼，又尽数人之餐。始果腹而谢曰：&ldquo;三年以来，未尝如此饫饱。&rdquo;乐曰：&ldquo;君固壮士，何飘泊若此?&rdquo;曰：&ldquo;罪婴天谴，不可说也。&rdquo;问其里居，曰：&ldquo;陆无屋，水无舟，朝村而暮郭也。&rdquo;乐整装欲行，其人相从，恋恋不去。乐辞之，告曰：&ldquo;君有大难，吾不忍忘一饭之德。&rdquo;乐异之，遂与偕行。途中曳与同餐，辞曰：&ldquo;我终岁仅数餐耳。&rdquo;益奇之。次日，渡江，风涛暴作，估舟尽覆，乐与其人悉没江中。俄风定，其人负乐踏波出，登客舟，又破浪去。少时，挽一舟至，扶乐入，嘱乐卧守，复跃入江，以两臂夹货出，掷舟中，又入之;数入数出，列货满舟。乐谢曰：&ldquo;君生我亦良足矣，敢望珠还哉!&rdquo;检视货财，并无亡失。益喜，惊为神人，放舟欲行，其人告退，乐苦留之，遂与共济。乐笑云：&ldquo;此一厄也，止失一金簪耳。&rdquo;其人欲复寻之。乐方劝止，已投水中而没。惊愕良久，忽见含笑而出，以簪授乐曰：&ldquo;幸不辱命。&rdquo;江上人罔不骇异。</p><p>　　乐与归，寝处共之，每十数日始一食，食则啖嚼无算。一日，又言别，乐固挽之。适昼晦欲雨，闻雷声。乐曰：&ldquo;云间不知何状?雷又是何物?安得至天上视之，此疑乃可解。&rdquo;其人笑曰：&ldquo;君欲作云中游耶?&rdquo;少时，乐倦甚，伏榻假寐。既醒，觉身摇摇然，不似榻上，开目，则在云气中，周身如絮。惊而起，晕如舟上，踏之，耎无地。仰视星斗，在眉目间。遂疑是梦。细视星嵌天上，如老莲实之在蓬也，大者如瓮，次如瓿，小如盎盂。以手撼之，大者坚不可动，小星摇动，似可摘而下者;遂摘其一藏袖中。拨云下视，则银河苍茫，见城郭如豆。愕然自念：设一脱足，此身何可复问?俄见二龙夭矫，驾缦车来，尾一掉，如鸣牛鞭。车上有器，围皆数丈，贮水满之。有数十人，以器掬水，遍洒云间。忽见乐，共怪之。乐审所与壮士在焉，语众云：&ldquo;是吾友也。&rdquo;因取一器授乐，令洒。时苦旱，乐接器排云，约望故乡，尽情倾注。未几，谓乐曰：&ldquo;我本雷曹，前误行雨，罚谪三载。今天限已满，请从此别。&rdquo;乃以驾车之绳万丈掷前，使握端缒下。乐危之;其人笑言：&ldquo;不妨。&rdquo;乐如其言，飗飗然瞬息及地。视之，则堕立村外，绳渐收入云中，不可见矣。</p><p>　　时久旱，十里外，雨仅盈指，独乐里沟浍皆满。归探袖中，摘星仍在。出置案上，黯黝如石，入夜，则光明焕发，映照四壁。益宝之，什袭而藏。每有佳客，出以照饮。正视之，条条射目。一夜，妻坐对握发，忽见星光渐小如萤，流动横飞。妻方怪咤，已入口中，咯之不出，竟已下咽。愕奔告乐，乐亦奇之。既寝，梦夏平子来，曰：&ldquo;我少微星也。因先君失一德，促余寿龄。君之惠好，在中不忘。又蒙自上天携归，可云有缘。今为君嗣，以报大德&rdquo;。乐三十无子，得梦甚喜。自是，妻果娠，及临蓐，光辉满室，如星在几上时，因名&ldquo;星儿&rdquo;。机警非常，十六岁，及进士第。</p><p>　　异史氏曰：&ldquo;乐子文章名一世，忽觉苍苍之位置我者不在是，遂弃毛锥如脱屣，此与燕颔投笔，何以少异?至雷曹感一饭之德，少微酬良朋之知，岂神人之私报恩施哉?乃造物之公报贤豪耳。&rdquo;</p><p>　　赌符</p><p>　　韩道士，居邑中之天齐庙，多幻术，共名之&ldquo;仙&rdquo;。先子与最善，每适城，辄造之。一日，与先叔赴邑，拟访韩，适遇诸途。韩付钥曰：&ldquo;请先往启门坐，少旋我即至。&rdquo;乃如其言。诣庙发扃，则韩已坐室中。诸如此类。</p><p>　　先是，有敝族人嗜博赌，因先子亦识韩。值大佛寺来一僧，专事樗蒲，赌甚豪。族人见而悦之，罄资往赌，大亏。心益热，典质田产，复往，终夜尽丧。邑邑不得志，便道诣韩，精神惨淡，言语失次。韩问之，具以实告。韩笑曰：&ldquo;常赌无不输之理。倘能戒赌，我为汝覆之。&rdquo;族人曰：&ldquo;倘得珠还合浦，花骨头当铁杵碎之!&rdquo;韩乃以纸书符，授佩衣带间。嘱曰：&ldquo;但得故物即已，勿得陇复望蜀也。&rdquo;又付千钱，约赢而偿之。族人大喜而往。僧验其资，易之，不屑与赌。族人强之，请一掷为期，僧笑而从之。乃以千钱为孤注，僧掷之无所胜负，族人接色，一掷成采。僧复以两千为注。又败。僧渐增至十余千，明明枭色，呵之，皆成卢雉，计前所输，顷刻尽覆。阴念再赢数千为更佳，乃复博，则色渐劣。心怪之，起视带上则符已亡矣，大惊而罢。载钱归庙，除偿韩外，追而计之，并末后所失，适符原数也。已乃愧谢失符之罪，韩笑曰：&ldquo;已在此矣。固嘱勿贪，而君不听，故取之。&rdquo;</p><p>　　异史氏曰：&ldquo;天下之倾家者，莫速于博，天下之败德者，亦莫甚于博。入其中者，如沉迷海，将不知所底矣。夫商农之人，俱有本业;诗书之士，尤惜分阴。负耒横经，固成家之正路;清谈薄饮，犹寄兴之生涯。尔乃狎比淫朋，缠绵永夜。倾囊倒箧，悬金于崄巇之天;呼雉呵卢，乞灵于淫昏之骨，盘施五木，似走圆珠;手握多章，如擎团扇。左觑人而右顾己，望穿鬼子之睛;阳示弱而阴用强，费尽魍魉之技。门前宾客待，犹恋恋于场头;舍上火烟生，尚眈眈于盆里。忘餐废寝，则久入成迷;舌敝唇焦，则相看似鬼。迨夫全军尽没，热眼空窥。视局中则叫号浓焉，技痒英雄之臆;顾囊底而贯索空矣，灰寒壮士之心。引颈徘徊，觉白手之无济;垂头萧索，始玄夜以方归。幸交谪之人眠，恐惊犬吠;苦久虚之腹饿，敢怨羹残。既而鬻子质田，冀珠还于合浦;不意火灼毛尽，终捞月于沧江。及遭败后我方思，已作下流之物;试问赌中谁最善，群指无裤之公。甚而枵腹难堪，遂栖身于暴客;搔头莫度，至仰给于香奁。呜呼!败德丧行，倾财亡身，孰非博之一途致之哉!&rdquo;</p><p>　　阿霞</p><p>　　文登景星者少有重名，与陈生比邻而居，斋隔一短垣。一日陈暮过荒落之墟，闻女子啼松柏间，近临则树横枝有悬带，若将自经。陈诘之，挥涕而对曰：&ldquo;母远出，托妾于外兄。不图狼子野心，畜我不卒。伶仃如此不如死!&rdquo;言已复泣。陈解带，劝令适人，女虑无可托者。陈请暂寄其家，女从之。既归，挑灯审视，丰韵殊绝，大悦，欲乱之，女厉声抗拒，纷纭之声达于间壁。景生逾垣来窥，陈乃释女。女见景生，凝目停睇，久乃奔去。二人共逐之，不知去向。</p><p>　　景归，阖户欲寝，则女子盈盈自房中出。惊问之，答曰：&ldquo;彼德薄福浅，不可终托。&rdquo;景大喜，诘其姓氏。曰：&ldquo;妾祖居于齐，以齐为姓，小字阿霞。&rdquo;入以游词，笑不甚拒，遂与寝处，斋中多友人来往，女恒隐闭深房。过数日，曰：&ldquo;妾姑去，此处烦杂困人甚。继今，请以夜卜。&rdquo;问：&ldquo;家何所?&rdquo;曰：&ldquo;正不远耳。&rdquo;遂早去，夜果复来，欢爱綦笃。又数日谓景曰：&ldquo;我两人情好虽佳，终属苟合。家君宦游西疆，明日将从母去，容即乘间禀命，而相从以终焉。&rdquo;问：&ldquo;几日别?&rdquo;约以旬终。既去，景思斋居不可常，移诸内又虑妻妒，计不如出妻。志既决，妻至辄诟厉，妻不堪其辱，涕欲死。景曰：&ldquo;死恐见累，请早归。&rdquo;遂促妻行。妻啼曰：&ldquo;从子十年，未尝失德，何决绝如此!&rdquo;景不听，逐愈急，妻乃出门去。自是垩壁清尘，引领翘待，不意信杳青鸾，如石沉海。妻大归后，数浼知交，请复于景，景不纳，遂适夏侯氏。夏侯里居，与景接壤，以田畔之故世有隙。景闻之，益大恚恨。然犹冀阿霞复来，差足自慰。</p><p>　　越年余，并无踪绪。会海神寿，祠内外士女云集，景亦在。遥见一女，甚似阿霞，景近之，入于人中;从之，出于门外;又从之，飘然竟去，景追之不及，恨悒而返。后半载，适行于途，见一女郎，着朱衣，从苍头，鞚黑卫来，望之，霞也。因问从人：&ldquo;娘子为谁?&rdquo;答言：&ldquo;南村郑公子继室。&rdquo;又问：&ldquo;娶几时矣?&rdquo;曰：&ldquo;半月耳。&rdquo;景思，得毋误耶?女郎闻语，回眸一睇，景视，真阿霞也。见其已适他姓，愤填胸臆，大呼：&ldquo;霞娘!何忘旧约?&rdquo;从人闻呼主妇，欲奋老拳。女急止之，启幛纱谓景曰：&ldquo;负心人何颜相见?&rdquo;景曰：&ldquo;卿自负仆，仆何尝负卿?&rdquo;女曰：&ldquo;负夫人甚于负我!结发者如是，而况其他?向以祖德厚，名列桂籍，故委身相从。今以弃妻故，冥中削尔禄秩，今科亚魁王昌，即替汝名者也。我已归郑姓，无劳复念。&rdquo;景俯首帖耳，口不能道一词。视女子，策蹇去如飞，怅恨而已。</p><p>　　是科，景落第，亚魁果王氏昌名，景以是得薄幸名。四十无偶，家益替，恒趁食于亲友家。偶诣郑，郑款之，留宿焉。女窥客，见而怜之，问郑曰：&ldquo;堂上客，非景庆云耶?&rdquo;问所自识，曰：&ldquo;未适君时，曾避难其家，亦深得其豢养。彼行虽贱，而祖德未斩，且与君为故人，亦宜有绨袍之义。&rdquo;郑然之，易其败絮，留以数日。夜分欲寝，有婢持金二十余两赠景。女在窗外言曰：&ldquo;此私贮，聊酬夙好，可将去，觅一良匹。幸祖德厚，尚足及子孙;无复丧检，以促余龄。&rdquo;景感谢之。既归，以十余金买缙绅家婢，甚丑悍。举一子，后登两榜。郑官至吏部郎。既没，女送葬归，启舆则虚无人矣，始知其非人也。噫!人之无良，舍其旧而新是谋，卒之卵覆而鸟亦飞，天之所报亦惨矣!</p><p>　　毛狐</p><p>　　农子马天荣，年二十余，丧偶，贫不能娶。芸田间，见少妇盛妆，践禾越陌而过，貌赤色，致亦风流。马疑其迷途，顾四野无人，戏挑之，妇亦微纳。欲与野合，笑曰：&ldquo;青天白日，宁宜为此，子归，掩门相候，昏夜我当至。&rdquo;马不信，妇矢之。马乃以门户向背俱告之，妇乃去。夜分，果至，遂相悦爱。觉其肤肌嫩甚，火之，肤赤薄如婴儿，细毛遍体，异之。又疑其踪迹无据，自念得非狐耶?遂戏相诘，妇亦自认不讳。马曰：&ldquo;既为仙人，自当无求不得。既蒙缱绻，宁不以数金济我贫?&rdquo;妇诺之。次夜来，马索金，妇故愕曰：&ldquo;适忘之。&rdquo;将去，马又嘱。至夜，问：&ldquo;所乞或勿忘也?&rdquo;妇笑，请以异日。愈数日，马复索，妇笑向袖中出白金二锭，约五六金，翘边细纹，雅可爱玩。马喜，深藏于椟。积半岁，偶需金，因持示人。人曰：&ldquo;是锡也。&rdquo;以齿龁之，应口而落。马大骇，收藏而归。至夜，妇至，愤致诮让，妇笑曰：&ldquo;子命薄，真金不能任也。&rdquo;一笑而罢。</p><p>　　马曰：&ldquo;闻狐仙皆国色，殊亦不然。&rdquo;妇曰：&ldquo;吾等皆随人现化。子且无一金之福，落雁沉鱼，何能消受?以我陋质，固不足以奉上流，然较之大足驼背者，即为国色。&rdquo;过数月，忽以三金赠马，曰：&ldquo;子屡相索，我以子命不应有藏金。今媒聘有期，请以一妇之资相馈，亦借以赠别。&rdquo;马自白无聘妇之说，妇曰：&ldquo;一二日，自当有媒来。&rdquo;马问：&ldquo;所言姿貌何如?&rdquo;曰：&ldquo;子思国色，自当是国色。&rdquo;马曰：&ldquo;此即不敢望。但三金何能买妇?&rdquo;妇曰：&ldquo;此月老注定，非人力也。&rdquo;马问：&ldquo;何遽言别?&rdquo;答曰：&ldquo;戴月披星，终非了局。使君自有妇，搪塞何为?&rdquo;天明而去，授黄末一刀圭，曰：&ldquo;别后恐病，服此可疗。&rdquo;</p><p>　　次日，果有媒来，先诘女貌，答：&ldquo;在妍媸之间。&rdquo;聘金几何?&rdquo;&ldquo;约四五数。&rdquo;马不难其价，而必欲一亲见其人。媒恐良家子不肯炫露，既而约与俱去，相机因便。既至其村，媒先往，使马候诸村外。久之，来曰：&ldquo;谐矣。余表亲与同院居，适往见女，坐室中，请即伪为谒表亲者而过之，咫尺可相窥也。&rdquo;马从之。果见女子坐室中，伏体于床，倩人爬背。马趋过，掠之以目，貌诚如媒言。及议聘，并不争直，但求一二金，装女出阁。马益廉之，乃纳金，并酬媒氏及书券者，计三两已尽，亦未多费一文。择吉迎女归，入门，则胸背皆驼，项缩如龟，下视裙底，莲船盈尺。乃悟狐言之有因也。</p><p>　　异史氏曰：&ldquo;随人现化，或狐女之自为解嘲;然其言福泽，良可深信。余每谓：非祖宗数世之修行，不可以博高官;非本身数世之修行，不可以得佳人。信因果者，必不以我言为河汉也。&rdquo;</p><p>　　翩翩</p><p>　　罗子浮，邠人，父母俱早世，八九岁，依叔大业。业为国子左厢，富有金缯而无子，爱罗若己出。十四岁，为匪人诱去作狭邪游，会有金陵娼，侨寓郡中，生悦而惑之。娼返金陵，生窃从遁去。居娼家半年，床头金尽，大为姊妹行齿冷，然犹未遽绝之。无何，广疮溃臭，沾染床席，逐而出。丐于市，市人见辄遥避。自恐死异域，乞食西行，日三四十里，渐至邠界。又念败絮脓秽，无颜入里门，尚趑趄近邑间。</p><p>　　日就暮，欲趋山寺宿，遇一女子，容貌若仙，近问：&ldquo;何适?&rdquo;生以实告。女曰：&ldquo;我出家人，居有山洞，可以下榻，颇不畏虎狼。&rdquo;生喜，从去。入深山中，见一洞府，入则门横溪水，石梁驾之。又数武，有石室二，光明彻照，无须灯烛。命生解悬鹑，浴于溪流，曰：&ldquo;濯之，疮当愈。&rdquo;又开幛拂褥促寝，曰：&ldquo;请即眠，当为郎作裤。&rdquo;乃取大叶类芭蕉，剪缀作衣，生卧视之。制无几时，折迭床头，曰：&ldquo;晓取着之。&rdquo;乃与对榻寝。生浴后，觉疮疡无苦，既醒，摸之，则痂厚结矣。诘旦，将兴，心疑蕉叶不可着，取而审视，则绿锦滑绝。少间，具餐，女取山叶呼作饼，食之，果饼;又剪作鸡、鱼烹之，皆如真者。室隅一罂，贮佳酝，辄复取饮，少减，则以溪水灌益之。数日，疮痂尽脱，就女求宿。女曰：&ldquo;轻薄儿!甫能安身，便生妄想!&rdquo;生云：&ldquo;聊以报德。&rdquo;遂同卧处，大相欢爱。</p><p>　　一日，有少妇笑入曰：&ldquo;翩翩小鬼头快活死!薛姑子好梦，几时做得?&rdquo;女迎笑曰：&ldquo;花城娘子，贵趾久弗涉，今日西南风紧，吹送来也!小哥子抱得未?&rdquo;曰：&ldquo;又一小婢子。&rdquo;女笑曰：&ldquo;花娘子瓦窖哉!那弗将来?&rdquo;曰：&ldquo;方呜之，睡却矣。&rdquo;于是坐以款饮。又顾生曰：&ldquo;小郎君焚好香也。&rdquo;生视之，年二十有三四，绰有余妍，心好之。剥果误落案下，俯地假拾果，阴捻翘凤。花城他顾而笑，若不知者。生方恍然神夺，顿觉袍裤无温，自顾所服，悉成秋叶，几骇绝。危坐移时，渐变如故。窃幸二女之弗见也。少顷，酬酢间，又以指搔纤掌。花城坦然笑谑，殊不觉知。突突怔忡间，衣已化叶，移时始复变。由是惭颜息虑，不敢妄想。花城笑曰：&ldquo;而家小郎子，大不端好!若弗是醋葫芦娘子，恐跳迹入云霄去。&rdquo;女亦哂曰：&ldquo;薄幸儿，便值得寒冻杀!&rdquo;相与鼓掌。花城离席言曰：&ldquo;小婢醒，恐啼肠断矣。&rdquo;女亦起曰：&ldquo;贪引他家男儿，不忆得小江城啼绝矣。花城既去，惧贻诮责，女卒晤对如平时。居无何，秋老风寒，霜零木脱，女乃收落叶，蓄旨御冬。顾生肃缩，乃持袱掇拾洞口白云为絮复衣，着之温暖如襦，且轻松常如新绵。</p><p>　　逾年，生一子，极惠美，日在洞中弄儿为乐。然每念故里，乞与同归。女曰：&ldquo;妾不能从。不然，君自去。&rdquo;因循二三年，儿渐长，遂与花城订为姻好。生每以叔老为念。女曰：&ldquo;阿叔腊故大高，幸复强健，无劳悬耿。待保儿婚后，去住由君。&rdquo;女在洞中，辄取叶写书，教儿读，儿过目即了。女曰：&ldquo;此儿福相，放教入尘寰，无忧至台阁。&rdquo;未几，儿年十四，花城亲诣送女，女华妆至，容光照人。夫妻大悦。举家宴集。翩翩扣钗而歌曰：&ldquo;我有佳儿，不羡贵官。我有佳妇，不羡绮纨。今夕聚首，皆当喜欢。为君行酒，劝君加餐。&rdquo;既而花城去，与儿夫妇对室居。新妇孝，依依膝下，宛如所生。生又言归，女曰：&ldquo;子有俗骨，终非仙品。儿亦富贵中人，可携去，我不误儿生平。&rdquo;新妇思别其母，花城已至。儿女恋恋，涕各满眶。两母慰之曰：&ldquo;暂去，可复来。&rdquo;翩翩乃剪叶为驴，令三人跨之以归。</p><p>　　大业已归老林下，意侄已死，忽携佳孙美妇归，喜如获宝。入门，各视所衣悉蕉叶，破之，絮蒸蒸腾去，乃并易之。后生思翩翩，偕儿往探之，则黄叶满径，洞口路迷，零涕而返。</p><p>　　异史氏曰：&ldquo;翩翩、花城，殆仙者耶?餐叶衣云，何其怪也!然帏幄诽谑，狎寝生雏，亦复何殊于人世?山中十五载，虽无&lsquo;人民城郭&rsquo;之异，而云迷洞口，无迹可寻，睹其景况，真刘、阮返棹时矣。&rdquo;</p><p>　　黑兽</p><p>　　闻李太公敬一言：&ldquo;某公在沈阳，宴集山颠，俯瞰山下，有虎衔物来，以爪穴地，瘗之而去。使人探所瘗，得死鹿，乃取鹿而掩其穴。少间，虎导一黑兽至，毛长数寸，虎前驱，若邀尊客。既至穴，兽眈眈蹲伺。虎探穴失鹿，战伏不敢少动。兽怒其诳，以爪击虎额，虎立毙，兽亦径去。</p><p>　　异史氏曰：&ldquo;兽不知何名。然问其形，殊不大于虎，而何延颈受死，惧之如此其甚哉?凡物各有所制，理不可解。如犭尔最畏狨，遥见之，则百十成群，罗而跪，无敢遁者。凝睛定息，听狨至，以爪遍揣其肥瘠，肥者则以片石志颠顶。狝戴石而伏，悚若木鸡，惟恐堕落。狨揣志已，乃次第按石取食，余始哄散。余尝谓贪吏似狨，亦且揣民之肥瘠而志之，而裂食之;而民之戢耳听食，莫敢喘息，蚩蚩之情，亦犹是也。可哀也夫!&rdquo;</p><p>　　番僧</p><p>　　释体空言：在青州，见二番僧，像貌奇古，耳缀双环，被黄布，须发鬈如。自言从西域来。闻太守重佛，谒之，太守遣二隶，送诣丛林，和尚灵辔，不甚礼之。执事者见其人异，私款之，止宿焉。或问：&ldquo;西域多异人，罗汉得毋有奇术否?&rdquo;其一冁然笑，出手于袖，掌中托小塔，高裁盈尺，玲珑可爱。壁上最高处，有小龛，僧掷塔其中，矗然端立，无少偏倚。视塔上有舍利放光，照耀一室。少间，以手招之，仍落掌中。其一僧乃袒臂，伸左肱，长可六七尺，而右肱缩无有矣;转伸右肱，亦如左状。&rdquo;</p><p>　　李司鉴</p><p>　　李司鉴，永年举人也，于康熙四年九月二十八日，打死其妻李氏。地方报广平，行永年查审。司鉴在府前，忽于肉架上夺一屠刀，奔入城隍庙，登戏台上，对神而跪。自言：&ldquo;神责我不当听信奸人，在乡党颠倒是非，着我割耳。&rdquo;遂将左耳割落，抛台下。又言：&ldquo;神责我不应骗人钱财，着我割指。&rdquo;遂将左指剁去。又言：&ldquo;神责我不当奸淫妇女，使我割肾。&rdquo;遂自阉，昏迷僵仆。时总督朱云门题参革褫究拟，已奉谕旨，而司鉴已伏冥诛矣。邸抄。</p><p>　　五羖大夫</p><p>　　河津畅体元，字汝玉，为诸生时，梦人呼为&ldquo;五羖大夫&rdquo;，喜为佳兆。及遇流寇之乱，尽剥其衣，夜闭置空室。时冬月，寒甚，暗中摸索，得数羊皮护体，仅不至死。质明，视之，恰符五数。哑然自笑神之戏己也。后以明经授雒南知县。毕载绩先生志。</p><p>　　梦别</p><p>　　王春李先生之祖，与先叔祖玉田公交最好。一夜，梦公至其家，黯然相语。问：&ldquo;何来?&rdquo;曰：&ldquo;仆将长往，故与君来别耳。&rdquo;问：&ldquo;何之?&rdquo;答曰：&ldquo;远矣。&rdquo;遂出。送至谷中，见石壁有裂罅，便拱手作别，以背向罅，逡巡倒行而入，呼之不应，因而惊寐。及明，以告太公敬一，且使备吊具，曰：&ldquo;玉田公捐舍矣!&rdquo;太公请先探之，信，而后吊之。不听，竟以素服往，至门，则提幡挂矣。呜呼!古人于友，其死生相信如此，丧舆待巨卿而行，岂妄哉!</p><p>　　蛰龙</p><p>　　于陵曲银台公，读书楼上。值阴雨晦暝，见一小物，有光如荧、蠕蠕而行，过处则黑如蚰迹，渐盘卷上，卷亦焦。意为龙，乃捧卷送之至门外，持立良久，蠖曲不少动。公曰：&ldquo;将无谓我不恭?&rdquo;执卷返，乃置案上，冠带长揖送之。方至檐下，但见昂首乍伸，离卷横飞，其声嗤然，光一道如缕。数步外，回首向公，则头大于瓮，身数十围矣。又一折反，霹雳震惊，腾霄而去。回视所行处，盖曲曲自书笥中出焉。</p>"}