{"id":"102020","title":"卷二十六","content":"<p>　　○史记通鉴兵事秦楚之际，兵所出入之途，曲折变化，唯太史公序之如指掌。以山川郡国不易明，故曰东曰西日南日北，一言之下，而形势了然。以关塞江河为一方界限，故于项羽，则曰&ldquo;梁乃以八千人渡江而西&rdquo;，曰&ldquo;羽乃悉引兵渡河&rdquo;，曰&ldquo;羽将诸侯兵三十余万，行略地至河南&rdquo;，曰&ldquo;羽渡淮&rdquo;，日&ldquo;羽遂引东欲渡乌江&rdquo;;于高帝则曰：&ldquo;出成皋玉门北渡河&rdquo;，曰&ldquo;引兵渡河，复取成皋&rdquo;。盖自古史书兵事地形之详，未有过此者。太史公胸中固有一天下大势，非後代书生之所能几也。</p><p>　　司马温公《通鉴》承左氏而作，其中所载兵法甚详，凡亡国之臣、盗贼之佐，苟有一策亦具录之。朱子《纲目》大半削去，似未达温公之意。</p><p>　　○史记于序事中寓论断古人作史，有不待论断，而于序事之中即见其指者，惟太史公能之。《平准书》未载卜式语，《王翦传》未载客语，《荆轲传》未载鲁句践语，《晁错传》未载邓公与景帝语，《武安侯田传》未载武帝语，皆史家于序事中寓论断法也，後人知此法者鲜矣，惟班孟坚间一有之，如《霍光传》载任宣与霍禹语，见光多作威福;《黄霸传》载张敞奏见祥瑞，多不以实，通传皆褒，独此寓贬，可谓得太史公之法者矣。</p><p>　　○史记《史记&middot;秦始皇本纪》末云：&ldquo;宣公初志润月。&rdquo;然则宣公以前皆无润，每三十年多一年，与诸国之史皆不合矣，则秦之所用者何正邪?</p><p>　　子长作《史记》，在武帝太初中。《高祖功臣年表》平阳侯下云：&ldquo;元鼎三年，今侯宗元年。&rdquo;今侯者，作《史记》时见为侯也。下又云：&ldquo;征和二年，侯宗坐太子死，国除。&rdquo;则後人所续也。卷中书征和者二，後元者一。《惠景问候者年表》书征和者一，後元者三。《建元以来侯者年表》书征和者二。《汉兴将相年表》有天汉、太始、征和、後元以至昭、宣、元、成诸号，历书亦同。《楚元王世家》书地节二年;《齐悼惠王世家》书建始三年者二;《曹相国世家》书征和二年;《贾谊传》贾嘉至孝昭时列为九卿;《田叔传》、《匈奴传》、《卫将军传》未有戾太子及巫蛊事;《司马相如传》赞扬雄，以为靡丽之赋，劝百而讽一，皆後人所续也。</p><p>　　《河渠书》东海引钜定，《汉书&middot;沟恤志》因之，&ldquo;东海&rdquo;疑是&ldquo;北海&rdquo;之误，按《地理志》齐郡县十二，其五曰矩定，下云：&ldquo;马车读水首受钜定，东北至琅槐入海。&rdquo;又千乘郡博昌下云：&ldquo;博水东北至矩定人马车渎。&rdquo;而《孝武纪》曰：&ldquo;征和四年春正月，行幸东菜，临大海。三月，上耕于钜定，还幸泰山，修封。&rdquo;计其道里亦当在齐，去东海远矣。</p><p>　　凡世家多本之《左氏传》，其与传不同者，皆当以左氏为正。《齐世家》：&ldquo;吾大公望子久矣。&rdquo;此是妄为之说，周之大王，齐之大公，吴之太伯，有国之始祖谓之太祖。其义一也。</p><p>　　《赵世家》：&ldquo;赵简子除三年之丧，期而已。&rdquo;此因《左传》：&ldquo;降于丧食&rdquo;之文而误为之解，本无其事。</p><p>　　敬侯十一年，魏、韩、赵共灭晋，分其地，成侯十六年，与韩、魏分晋，封晋君以端氏。此文重出。</p><p>　　《田敬仲完世家》：&ldquo;敬仲之如齐，以陈氏为田氏，&rdquo;此亦太史公之误。《奋秋传》未有称田者，至战国时始为田耳。《仲尼弟子传》：&ldquo;公孙龙，字子石，少孔子五十三岁。&rdquo;按《汉朽》注：&ldquo;公孙龙，赵人，为坚白异同之说者，与平原君同时，去夫子近二百年。&rdquo;殆非也。且云少孔子五十三岁，则当田常伐鲁之年仅十三四岁尔，而曰&ldquo;子张、子石请行&rdquo;，岂甘罗、外黄舍人儿之比乎?《商君传》：&ldquo;以较为大良造，将兵围魏安邑，降之。&rdquo;此必安邑字误，其下文曰：&ldquo;魏惠王使使割河西之地，献于秦，以和。而魏遂去安邑，徙都大梁。&rdquo;乃是自安邑徙都之事耳，安邑，魏都，其王在焉，岂得围而便降?《秦本纪》：&ldquo;昭王二十一年，魏献安邑。&rdquo;若已降于五十年之前，何烦再献乎?《虞卿传》楼昌、楼缓恐是一人，虞卿进说亦是一事。记者或以为赵王不听，或以为听之。太史公两收之，而不觉其重尔。</p><p>　　燕王遗约间书，恐即乐毅事，而传者误以为其子。然以二事相校，在乐毅当日，惠王信谗易将，不得不奔，其後往来复通燕，亦未失故君之礼。若乐间不过以言之不听，而遂怼君、绝君，虽遗之书而不顾，此小丈夫之悻悻者矣。《屈原传》：&ldquo;虽放流，砉顺国，系心怀王，不忘欲反，卒以此见怀王之终不悟也。&rdquo;似屈原放流于怀王之时，又云：&ldquo;令尹子兰闻之，大怒。卒使上官大夫短屈原于顷襄王，顷襄王怒而迁之。&rdquo;则实在顷襄之时矣。放流一节当在此文之下，太史公信笔书之，失其次序尔。</p><p>　　随何说英布，当书九江王，不当书淮南王。归汉之後，始立为淮南土也。盖采之诸书，其称未一。</p><p>　　《淮阴侯传》光云范阳辩士蒯通，後云齐人蒯通，一传互韩王信说汉王语，乃淮阴侯韩信语也，以同姓名而误。</p><p>　　○汉书《孝武纪》：&ldquo;天汉四年秋九月，令死罪人赎钱五十万，减死一等。&rdquo;&ldquo;太始二年九月，募死罪人赎钱五十万，减死罪一等。&rdquo;此一事而重见，又同是九月。《高帝功臣表》：&ldquo;十八侯&rdquo;位次：一萧何，二曹参，三张敖，四周勃，五樊哙，六郦商，七奚涓，八夏侯婴，九灌婴，十傅宽，十一靳歙，十二王陵，十三陈武，十四王吸，十五薛欧，十六周昌，十七丁夏，十八达。当时所上者战功，而张良、陈平皆居中计谋之臣，故平列在四十七，良列在六十二也。至十八侯赞，则萧何第一，樊哙第二，张良第三，周勃第四，曹参第五，陈平第六，张敖第七，郦商第八，灌婴第九，夏侯婴第十，傅宽第十一，靳歙第十二，王陵第十三，韩信第十四，陈武第十五，达第十六，周昌第十七，王吸第十八，而无奚涓、薛欧、丁复。此後人论定，非当日之功次矣。且韩信已诛死，安得复在功臣之位?即此可知矣。</p><p>　　史家之文多据原本，或两收而不觉其异，或并存而未及归一。《汉书&middot;王子侯表》长沙顷王子高，成节侯梁，一卷中再见，一始元元年六月乙未封，一元康元年正月癸卯封，此并存未定，当删其一，而误留之者也。《地理志》于宋地下云：&ldquo;今之沛、梁、楚、山阳、济阴、东平及东郡之须昌、寿张，皆宋分也。&rdquo;于鲁地下又云：&ldquo;东平、须昌、寿张皆在济东，属鲁，非宋地也，当考。&rdquo;此并存异说以备考，当小注于下，而误连书者也。《楚元王传》刘德，昭帝时为宗正丞，杂治刘泽诏狱，而子《向传》则云：更生父德，武帝时治淮南狱。一传之中自为乖异。又其更名向在成帝即位之後，而元帝初年即日征堪、向，欲以为谏大夫。此两收而未对勘者也。《礼乐志》上云：&ldquo;孝惠二年，使乐府夏侯宽备其萧管。&rdquo;下云：&ldquo;武帝定郊祀之礼，乃立乐府。&rdquo;《武五子传》止云：&ldquo;长安白亭东为戾後园。&rdquo;下云：&ldquo;後八岁，封戾夫人曰戾後，置园奉邑。&rdquo;乐府之名蚤立于孝惠之世，戾园之目预见于八年之前，此两收而未贯通者也。夫以二刘之精核犹多不及举正，何怪乎後之读书者愈卤莽矣!</p><p>　　《天文志》：&ldquo;魏地，觜、&Delta;、参之分野也。其界自高陵以东，尽河东、河内，南有陈留及汝南之召陵、氵隐疆，新汲、西华、长平，颖川之舞阳、郾、许、鄢陵，河南之开封、中牟、阳武、酸枣、卷，皆魏分也。&rdquo;按《左传》子产曰：&ldquo;迁实沈于大夏，主参。&rdquo;故参为晋星，然其疆界亦当至河而止，若志所列陈留已下郡县，并在河南，于春秋自属陈。郑二国，角、亢、氐之分也，不当并入。魏本都安邑、至惠王始徙大梁，乃据後来之疆土，割以相附，岂不谬哉?《食货志》：&ldquo;单穆公谏景上铸大钱。&rdquo;本之《周语》。王弗听，卒铸大钱。此废轻作重，不利于民之事。班氏乃续之曰：&ldquo;以劝农，赡不足，百姓蒙利焉。&rdquo;失其指矣。</p><p>　　《地理志》丹阳下云：&ldquo;楚之先熊绎所封，十八世，文王徙郢。&rdquo;此误。按《史记&middot;楚世家》：&ldquo;成王封熊绎于楚，居丹阳。&rdquo;徐广曰：&ldquo;在南郡枝江县。&rdquo;《水经注》曰：&ldquo;丹阳城据山跨阜，周八里二百八十步。东、北两面悉临绝涧，西带亭下溪，南枕大江，险峭壁立，信天固也。楚熊绎始封丹阳之所都也。&rdquo;《地理志》以为吴于之丹阳，寻吴、楚悠隔，缆缕荆山，无容远在吴境，非也。《枚乘传》上云：&ldquo;吴王不纳，乘等去而之梁。&rdquo;下云：&ldquo;枚乘复说吴王。&rdquo;盖吴王举兵之时，乘已家居，而复与之书，不然无缘复说也。</p><p>　　《杜周传》：&ldquo;周为执金吾，逐捕桑弘羊、卫皇後昆弟子，刻深。&rdquo;按《百官表》：&ldquo;天汉三年二月，执金吾社周为御史大夫。四年卒。&rdquo;而卫太子巫蛊事乃在征和二年，周之卒已四年。又十一年，昭帝元凤元年，御史大夫桑弘羊坐燕王旦事诛。史家之谬如此。</p><p>　　《上尊传》：&ldquo;上行幸雍，过虢。&rdquo;按今之凤翔县乃古雍城，而虢在陕，幸雍何得过虢?当是过美阳之误。且上文固云：&ldquo;自虢令转守槐里。&rdquo;兼行美阳令事矣。</p><p>　　《王商传》：&ldquo;春申君献有身妻，而产怀王。&rdquo;误，当是幽王。</p><p>　　《外戚传》：&ldquo;徙共王母及丁姬归定陶，葬共王冢次。&rdquo;按丁姬先已葬定陶，此&ldquo;及丁姬&rdquo;三字衍。</p><p>　　○汉书二志小字《汉书》地理、艺文二志小字，皆孟坚本文。其&ldquo;师古曰&rdquo;、&ldquo;应劭曰&rdquo;、&ldquo;服虔曰&rdquo;之类，乃颜氏注也。近本《汉书》不刻注者，误以此为颜氏注而并删之。</p><p>　　《续汉&middot;郡国志》云：&ldquo;本志惟郡县名为大书，其山川地名悉为细注，今进为大字，新注证发，臣刘昭采集。&rdquo;是则前书小字为孟坚本文，犹《後汉》之细注也;其师古等诸注，犹《後汉》之新注也。当时相传之本混作一条，未曾分别耳。</p><p>　　○汉书不如史记班孟坚为书，束于成格，而不得变化。且如《史记&middot;淮阴侯传》末载刺通事，令人读之感慨有炼味。《淮南王传》中伍被与王答问语，情态横出，文亦工妙，今悉删之，而以蒯、伍合江充、息夫躬为一传，蒯最冤，伍次之，二淮传寥落不堪读矣。</p><p>　　○苟悦汉纪苟悦《汉纪》改纪、表、志、传为编年，其叙事处索然无复意味，间或首尾不备，其小有不同，皆以班书为长，惟一二条可采者。杜陵陈遂，字长子。上微时，与游戏博奕，数负遂。上即位，稍见进用，至太原太守。乃赐遂玺书曰：&ldquo;制诏太原太守，官尊禄重，可以偿遂博负矣。&rdquo;妻君宁时在旁，知状。遂乃上书谢恩曰：&ldquo;事在元平元年赦前。&rdquo;其见厚如此。《汉书》以&ldquo;负遂&rdquo;为&ldquo;负进&rdquo;，又曰：&ldquo;可以偿博进矣。&rdquo;进乃悼皇考之名，宣帝不应用之。《史记&middot;吕不韦传》：&ldquo;车乘进用不饶。&rdquo;苟纪为长。元康三年三月诏曰：&ldquo;盖闻象有罪，而舜封之有庳，骨肉之亲，放而不诛。其封故昌邑王贺为海昏侯。&rdquo;《汉书》作&ldquo;骨肉之恩，粲而不殊。&rdquo;文义难晓，苟纪为长。後有善读者，仿裴松之《三国志》之体，取此不同者注于班书之下，足为史家之一助。</p><p>　　纪王莽事，自始建国元年，以後则云其二年、其三年以至其十五年，以别于正统，而尽没其天凤，地皇之号。</p><p>　　○後汉书《後汉书&middot;马援传》上云：&ldquo;帝尝言：伏波论兵，与我意合。&rdquo;下乃云：&ldquo;交女子微侧及女弟微贰反，于是玺书拜援伏波将军。&rdquo;此是采辑诸书，率尔成文，而忘其&ldquo;伏波&rdquo;二字之无所本也。自范氏以下，史书若此者甚多。《桓谭传》：&ldquo;当王莽居摄篡杀之际，天下之士莫不竞褒称德美，作符命以求容媚。谭独自守，默然无言。&rdquo;按《前汉书&middot;翟义传》：&ldquo;莽依《周书》作大诰，遣大夫桓谭等班行谕告当反位孺子之意，还封谭为明告里附城。&rdquo;是曾受莽封爵，史为讳之尔。光武终不用谭，当自有说。</p><p>　　《杨震传》：&ldquo;河间男子赵腾诣阀上书，指陈得失，帝怒，收考诏狱，震上疏救不省，腾竟伙尸都市。&rdquo;乃安帝时事。而《张皓传》以为&ldquo;清河赵腾上言灾变，讥刺朝政，收腾系考。皓上疏谏，帝悟，减腾死罪一等。&rdquo;又以为顺帝事。岂有两赵腾邪?</p><p>　　桥玄以太尉罢官，就医里舍，少子十岁，独游门次，卒有三人持杖劫执之，人舍登楼，就玄索货。其家之不贫可知。乃云：&ldquo;及卒，家无居业，丧无所殡。&rdquo;史传之文前後矛盾。玄以灵帝之世，三为三公，亦岂无钱者?</p><p>　　《刘表传》：&ldquo;与同郡张俭等俱被讪议，号为&lsquo;八顾&rsquo;&rdquo;。而《党锢传》表、俭二人列于&ldquo;八及&rdquo;。前往不同。</p><p>　　蒯越、韩嵩及东曹掾傅巽等说琮降操，则是表卒之後，琼已赦嵩而出之矣。下文云：&ldquo;操至州，乃释嵩之囚。&rdquo;此史家欲归美于操，而不顾上下文之相戾也。《蔡邕传》谓邕亡命江海，积十二年。中平六年，灵帝崩，董卓为司空，辟之，称疾不就。卓切敕州郡，举邕诣府，岂不得已，到署祭酒。而《文苑传》有议郎蔡邕，荐边让于大将军何进一书。按中平元年，黄中起，以何进为大将军，正邕亡命之时，无缘得奏记荐人也。</p><p>　　《郡县志》：&ldquo;睢阳本宋国，有鱼门。&rdquo;引《左传&middot;僖公二十二年》：&ldquo;升陉之战，邾人获公胄，县诸鱼门&rdquo;为证，按杜预注：&ldquo;鱼门，邾城门。&rdquo;非宋也。○三国志《蜀志&middot;谯周传》：建兴中，丞相亮领益州牧，命周为劝学从事。而先主未称尊号，即有劝学从事张爽、尹默、谯周等上言，前後不同。按周卒于晋泰始六年，年七十二。而昭烈即位之年仅二十有三，未必与劝进之列，从本传为是。孙亮太平元年，孙杀滕胤、吕据，时为魏高贵乡公之甘露元年。《魏志》：甘露二年，以孙壹为侍中车骑将军，假节交州牧。吴侯本传云：&ldquo;壹人魏，黄初三年死。&rdquo;误也。</p><p>　　《陆抗传》：&ldquo;拜镇军将军，都督西陵。自关羽至白帝。&rdquo;于文难晓。按《甘宁传》曰：&ldquo;随鲁肃镇益阳，拒关羽。羽号有三万人，自择选锐士五千人，投县上流十余里浅懒，云欲夜涉渡。肃以兵千人益宁，宁乃夜往，羽闻之，住不渡，而结柴营，今遂名此处为关羽懒。&rdquo;据此则当云&ldquo;自益阳至白帝也。&rdquo;○作史不立表志朱鹤龄曰：&ldquo;太史公《史记》帝纪之後，即有十表、八书。表以纪治乱兴亡之大略，书以纪制度沿革之大端。班固改书为志，而年表视《史记》加详焉。盖表所由立，于周之谱牒，与纪传相为出入。凡列侯将相三公九卿，其功名表著者既系之以传，此外大臣无积劳亦无显过，传之不可胜书，而姓名爵里、存没盛衰之迹要不容以遽泯，则于表乎载之。又其功罪事实传中有未悉备者，亦于表乎载之，年经月纬，一览了如。作史体裁莫大于是。而范书阙焉，使後之学者无以考镜二百年用人行政之节目，良可叹也。其夫始于陈寿《三国志》，而范晔睡之，其後作者又援范书为例，年表皆在所略。不知作史无表，则立传不得不多：传愈多，文愈繁，而事迹或反遗漏而不举。欧阳公知之，故其撰《唐书》有宰相表，有方镇表，有宗室世系表，宰相世系表，始复班、马之旧章云。陈寿《三国志》、习凿齿《汉晋春秋》无志，故沈约《宋书》诸志并前代所阙者补之。姚思廉《梁、陈二书》、李百药《北齐书》、令狐德《周书》皆无志。皆唐初人，其不著志，以别有修志之敕也，而于志宁、李淳风、韦安二、李延寿别修《五代史志》，诏编第入《隋书》。古人绍闻述往之意，可谓宏矣。</p><p>　　○史文重出《汉书&middot;王子侯表》：长沙顷王子高成节侯梁，一卷中两见，一始元元年六月乙未封，一元康元年正月癸卯封。然则王千中多一侯矣。</p><p>　　《续汉&middot;郡国志》候城改属玄菟，而辽东复出一候城。无虑改属辽东属国，而辽东复出一无虑。必有一焉宜删者，然则天下郡国中少二城矣。</p><p>　　○史文衍字《汉书&middot;吴王濞传》：&ldquo;吴有鄣郡铜山。&rdquo;误多一&ldquo;豫&rdquo;字。《後汉书&middot;光武纪》：&ldquo;以前密令卓茂为太傅。&rdquo;误多一&ldquo;高&rdquo;字。《党锢传》：&ldquo;黄令毛钦操兵到门。&rdquo;误多一&ldquo;外&rdquo;字。</p><p>　　《後汉书&middot;皇後纪》：&ldquo;桓思窦皇後父讳武。&rdquo;後父不当言讳，&ldquo;讳&rdquo;字衍。《儒林传》：&ldquo;立《五经》博士，各以家法教授，《易》有施、孟、梁丘、京氏，《尚书》欧阳、大小夏侯，《诗》齐、鲁、韩、毛，《礼》大小戴，《春秋》严、颜，凡十四博士，太常差次总领焉。&rdquo;按此则十五，非十四也，盖衍一&ldquo;毛&rdquo;字。其下文载建初中诏，有&ldquo;《古文尚书》、《毛诗》、《梁》、《左氏春秋》，虽不立学官&rdquo;之语。又下卷云：&ldquo;赵人毛苌传诗，是为《毛诗》，未得立。&rdquo;而《百官志》博士十四人，本注曰：&ldquo;《易》四：施、孟，梁丘、京氏。《尚书》三：欧阳、大小夏侯氏。《诗》三：鲁、齐、韩氏。《礼》二：大小戴氏，《春秋》二：公羊、严、颜氏。&rdquo;则此&ldquo;毛&rdquo;字明为衍《灵帝纪》：&ldquo;光和三年六月，诏公卿举能《尚书》、《毛诗》、左氏、梁《春秋》各一人，悉除议郎。&rdquo;《尚书》上脱&ldquo;古文&rdquo;二○史家误承旧文史书之中多有仍旧文而未及改者。《史记&middot;燕世家》称&ldquo;今王喜&rdquo;。《魏书&middot;孝静帝纪》称太原公&ldquo;今上&rdquo;。《旧唐书&middot;唐临传》&ldquo;今上&rdquo;字再见，《徐有功传》、《泽王上金传》：&ldquo;今上&rdquo;字各一见，皆谓玄宗。《韦贯之传》：&ldquo;上即位&rdquo;谓穆宗。此皆旧史之文，作书者失于改削尔。</p><p>　　《宋书&middot;武帝纪》：&ldquo;永初元年八月戊午，西中郎将荆州刺史宜都王讳进号镇西将军。&rdquo;《文帝纪》：&ldquo;元嘉十三年九月癸丑，立第三皇子讳为武陵王。&rdquo;&ldquo;二十五年八月甲子，立第十一皇子讳为淮阳王。&rdquo;《顺帝纪》：&ldquo;异明三年正月丁已，以新除给事黄门侍郎萧讳为雍州刺史。三月丙午，以中军大将军讳为南豫州刺史。&rdquo;《齐公世子萧思话传》：&ldquo;遣司马建威将军、南汉中太守萧讳五百人前进。&rdquo;《隋书高祖纪》：&ldquo;开皇十五年七月乙丑，晋王讳献毛龟。&rdquo;&ldquo;十九年二月已亥，晋王讳来朝。&rdquo;《张传》：&ldquo;晋王讳为扬州总管。&rdquo;《王韶传》：&ldquo;晋王讳班师。&rdquo;《铁勒传》：&ldquo;晋王讳北征。&rdquo;《北史&middot;李弼传》：&ldquo;谕使持节太尉、柱国大将军大都督、尚书左仆射、陇西行台少师、陇右郡开国公李讳。&rdquo;《旧唐书&middot;中宗纪》：&ldquo;临淄王讳举兵诛韦、武。&rdquo;《睿宗纪》：&ldquo;临淄王讳与太平公主子薛崇简等。&rdquo;《玄宗纪》：&ldquo;诏以皇太子讳充天下兵马元帅。&rdquo;《郝处後传》：&ldquo;周王讳为西朋，&rdquo;并当时臣子之辞。</p><p>　　《三同志&middot;魏後妃传》注：&ldquo;甄後曰：&lsquo;讳等自随夫人。&rsquo;&rdquo;此&ldquo;讳&rdquo;子明帝名，当时史家之文也。&rdquo;《宋书&middot;武帝纪》：&ldquo;刘讳龙行虎步。&rdquo;《後周书&middot;柳庆传》：&ldquo;字文讳忠诚奋发。&rdquo;《北史&middot;魏彭城王勰传》：&ldquo;帝谓勰曰：&lsquo;讳是何人，而敢久违先敕。&rsquo;&rdquo;并合称名，史臣不敢斥之尔。然《宋纪》中亦有称&ldquo;刘裕&rdquo;者，一卷之中往往杂见。</p><p>　　《文选》任《为齐明帝让宣城郡公表》称&ldquo;臣公言&rdquo;，《为萧扬州荐士表》称&ldquo;臣王言&rdquo;。表辞本合称名，而改为公、王，亦其臣子之辞也。</p><p>　　○晋书《晋书&middot;宣帝纪》，当司马懿为魏臣之时，无不称之为&ldquo;帝&rdquo;。至蜀将姜维闻辛毗来，谓亮曰：&ldquo;辛毗杖节而至，贼不复出矣。&rdquo;所谓贼者，即懿也，当时在蜀人自当名之为贼。史家杂采诸书，不暇详考，一篇之中&ldquo;帝&rdquo;、&ldquo;贼&rdquo;互见。《天文志》：&ldquo;虚二星，泵宰之官也。主北方邑居、庙堂、祭祀、祝祷事，又主死丧哭泣。&rdquo;按此冢宰当作&ldquo;冢人&rdquo;。又曰：&ldquo;轸四星主冢宰辅臣也。&rdquo;则《周官》之家宰矣。</p><p>　　《艺术传》戴洋言：&ldquo;昔吴伐关羽，天雷在前，周瑜拜贺。&rdquo;按瑜卒于建安十四年，而吕蒙之袭关羽乃在二十四年，瑜亡已十年矣。</p><p>　　《顾荣传》前云&ldquo;友人张翰&rdquo;，後又云&ldquo;吴郡张翰&rdquo;。《张重华传》前云&ldquo;封谢艾为福禄伯&rdquo;，後又云&ldquo;进封福禄县伯&rdquo;。《戴若思传》：&ldquo;举考廉入洛&rdquo;，《周凯传》：&ldquo;若思举秀才入洛&rdquo;。《南阳王模传》传》：&ldquo;广平太守丁邵&rdquo;，《良吏传》：&ldquo;丁绍&rdquo;。《石勒载记》前作&ldquo;段就六眷&rdquo;，後作&ldquo;段疾六眷&rdquo;，《阳裕传》又作&ldquo;段眷&rdquo;。《吕纂载记》前作&ldquo;句摩罗耆婆&rdquo;，後作&ldquo;鸠摩罗什&rdquo;。《慕容熙载记》：&ldquo;宏光门&rdquo;;《冯跋载记》作&ldquo;洪光门&rdquo;，又作&ldquo;洪观门&rdquo;。○宋书《宋书&middot;州郡志》：&ldquo;广陵太守&rdquo;下云：&ldquo;永初郡国又有舆、肥如、潞、真定、新市五县。&rdquo;肥如本辽西之县，其民南渡而侨立于广陵。《符瑞志》所云&ldquo;元嘉十九年九月戊申，广陵肥如石梁涧中出石钟九口&rdquo;，是广陵之有肥如也。乃&ldquo;南沛太守&rdquo;下复云：《起居注》：&ldquo;孝武大明五年，分广陵为沛郡，治肥如县。&rdquo;时无复肥如县，当是肥如故县处也。《二汉》、《晋太康地志》并无肥如县，一卷之中自相违错。且《二汉》之肥如自在辽西，安得属之广陵，分之沛郡乎?</p><p>　　○魏书《魏书&middot;崔浩传》：&ldquo;浩既工书，人多托写《急就章》。从少至老，初不惮劳。所书盖以百数，必称&lsquo;冯代缰&rsquo;，以示不敢犯国，其谨也如此。&rdquo;史于&ldquo;冯代缰&rdquo;下注曰：&ldquo;疑。&rdquo;按《急就篇》有&ldquo;冯汉缰魏起漠北&rdquo;，以汉强为讳，故改云代缰，魏初国号曰代故也。&rdquo;颜师古《急就篇序》曰：&ldquo;避讳改易，渐就芜舛。&rdquo;正指此。郦道元《水经注》以&ldquo;广汉&rdquo;并作&ldquo;广魏&rdquo;，即其例也。○梁韦《刘孝绰传》：&ldquo;众恶之必监焉，众好之必监焉。&rdquo;梁宣帝讳&ldquo;&rdquo;，故改之。盖襄阳以来国史之原文也，乃其论则直书&ldquo;姚察&rdquo;。</p><p>　　书中亦有避唐讳者，《顾协传》以&ldquo;虎丘山&rdquo;为&ldquo;武丘山&rdquo;，《何点传》则为&ldquo;兽丘山&rdquo;。</p><p>　　○後周书《庚信传》：《哀江南赋》：&ldquo;过漂渚而寄食，托芦中而渡水。&rdquo;漂渚当是&ldquo;溧诸&rdquo;之误。张勃《吴录》曰：&ldquo;子胥乞食处在丹阳溧阳县。&rdquo;《史记&middot;范瞄传：&ldquo;伍子胥橐载而出昭关，至于陵水。&rdquo;索隐曰：&ldquo;刘氏云：陵水即栗水也。《吴越春秋》云：&lsquo;子晋奔吴，至傈阳，逢女子獭水之上。子晋跪而乞餐，女子食之，既去，自投于水。後子胥欲报之，乃投白金于此水，今名其处为投金濑。&rsquo;《金陵志》曰：&lsquo;江上有诸曰懒渚&rsquo;是也。&rdquo;或以二句不应皆用子胥事，不知古人文字不拘，如下文&ldquo;生世等于龙门&rdquo;四句，亦是皆用司马子长事。</p><p>　　○隋书《经籍志》言：&ldquo;汉哀帝时博士弟子秦景，使伊存口授浮屠经。&rdquo;又云：&ldquo;後汉明帝，遣郎中蔡及秦景使天竺，得佛经四十二章及释迦立像。&rdquo;按自哀帝之末至东京明帝之初，垂六十年，使秦景尚存，亦当八十余矣，不堪再使绝域也。盖本之陶隐居《真诰》，言孝明遣使者张骞、羽林郎秦景、博士王遵等十四人之大月氏国，写佛经四十二章，秘之兰台石室。作史者知张骞为武帝时人，姓名久著，故删去之，独言秦景。而前後失于契勘，故或以为哀帝，或以为明帝耳。《突厥传》上言沙钵略可汗西击阿波，破擒之。下言：&ldquo;雍虞闾以隋所赐旗鼓，西征阿波，敌人以为得隋兵所助，多来降附，遂生擒阿波。&rdquo;此必一事而误重书为二事也。</p><p>　　○北史一事两见北齐武成帝河清三年九月乙丑，封皇子伊为东平王;後主天统二年五月己亥，封太上皇帝子伊为东平王。一事两书，必有一误。</p><p>　　《徐之才传》：&ldquo;尝与朝士出游，遥望群犬竞走，诸人试今目之，之才即应声曰：&lsquo;为是宋鹊，为是韩卢，为逐李斯东走，为负帝女南徂。&rsquo;&rdquo;其序传又云：&ldquo;于路见狗，温子戏曰：&lsquo;为是宋鹊，为是韩卢。&rsquo;神伦敦亻隽曰：&lsquo;为逐丞相东走，为共帝女南徂。&rsquo;&rdquo;一事两见，且序传是延寿自述其先人，不当援他人之事以附益也。</p><p>　　○宋齐梁三书南史一事互异《南齐书》：&ldquo;李安民为吴兴太守。吴兴有项羽神护郡听事，太守不得上，太守到郡，必须祀以轭下牛。安民奉佛法，不与神牛，著屐上听事，又于听上八关斋。俄而牛死，葬庙侧，今呼为李公牛冢。安民卒官，世以神为崇。&rdquo;按《宋书&middot;孔季恭传》：&ldquo;为吴兴太守。先是，吴兴频丧太守，云项羽神为卞山王，居郡听事，二千石至，常避之。季恭居听事，竟无害也。&rdquo;《梁书&middot;萧深传》：&ldquo;迁吴兴太守。郡有项羽庙，土民名为愤王，甚有灵验，遂于郡听事安施床幕为神座，公私请祷，前後二千石皆于厅拜词而避居他室。琛至，徙神还庙，处之不疑。&rdquo;又禁杀牛解祀，以脯代肉。此似一事，而作史者一以为遭祟，一以为厌邪，立论不同如此。又《南齐书&middot;萧惠基传》：&ldquo;惠基弟惠休，自吴兴太守徵为右什射。吴兴郡项羽神，旧酷烈。世人云：惠休事神谨，故得美迁。&rdquo;《南史&middot;萧猷传》：&ldquo;为吴兴郡守，与楚王庙神交饮至一斛，每酹祀，尽欢极醉，神影亦有酒色，所祷必从。後为益州刺史，值齐苟儿反，攻城，兵粮俱尽，乃遥祷请救。有田老逢数百骑如风，言吴兴楚王来救临汝侯。是日猷大破苟儿。&rdquo;则又以为获佑，益不可信矣。又《南史&middot;萧惠明传》：&ldquo;泰始初，为吴兴太守。郡界有卞山，下有项羽庙，相承云羽多居郡听事，前往太守不敢上。惠明谓纲纪曰：&lsquo;孔季恭尝为此郡，未闻有灾。&rsquo;遂盛设筵榻接宾。数日，见一人长丈余，张弓挟矢向惠明，既而不见，因发背，旬日而卒。&rdquo;此又与李安民相类，而小变其说。</p><p>　　○旧唐书《旧唐书》虽颇涉繁芜，然事迹明白，首尾该赡，亦自可观。其中《唐临传》：&ldquo;今上字&rdquo;再见，《徐有功、泽王上金传》：&ldquo;今上&rdquo;字各一见，皆谓玄宗，盖沿故帙而未正者也。《懿宗纪》：&ldquo;咸通十三年十二月，李国昌小男克用杀云中防御使段文楚，据云州，自称防御留後&rdquo;，则既直书其叛乱之罪;而《哀帝纪》末云&ldquo;中兴之初&rdquo;，《王处直传》称&ldquo;庄宗&rdquo;，《王、郑从谠，刘邺、张睿传》各有&ldquo;中兴&rdquo;之语，自相矛盾。按此书纂于刘煦，後唐末帝清泰中为丞相，监修国史，至晋少帝开运二年，其书始成。朝代迁流，简牍浩富，不暇遍详而并存之，後之读者可以观世变矣。</p><p>　　杨朝晟一人作两传，一见七十二卷，一见九十四卷。</p><p>　　○新唐书《旧唐书&middot;高宗纪》：&ldquo;乾封元年春正月戊辰朔，上祀昊天上帝于泰山，以高祖、大宗配飨。己巳，升山行封禅之礼。庚午，禅于社首。&rdquo;是以朔日祭天于山下，明日登封，又明日禅社首，次序甚明。《新书》改云：&ldquo;正月戊辰封于泰山，庚午禅于社首。&rdquo;是以祭天、封山二事并为一事，而系于戊辰之日，文虽简而事不核矣。</p><p>　　《天後纪》：光宅元年四月癸酉，迁庐陵王于房州。丁丑，又迁于均州，垂拱元年三月丙辰，迁庐陵王于房州。《中宗纪》：嗣圣元年正月，废居于均州，又迁于房州。按《旧书》：嗣圣元年二月戊午，废皇帝为庐陵王，幽于别所。四月丁丑，迁庐陵王于均州。垂拱元年三月，迁庐陵王于房州，《中宗纪》亦同，而以四月为五月，然无先迁房州一节。疑《旧史》得之欧公，盖博采而误。《代宗纪》上书&ldquo;四月丁卯，幽皇後于别殿&rdquo;;下书&ldquo;六月辛亥，追废皇後张氏&rdquo;。曰&ldquo;追废&rdquo;，则张後之见杀明矣。而不书其死，亦为漏略。</p><p>　　《文宗纪》：&ldquo;太和九年十一月任戌，李训及河东节度使王、宁节度使郭行余、御史中丞李孝本、京兆少尹罗立言，谋诛中官，不克，训奔于凤翔。&rdquo;下云：&ldquo;左神策军中尉仇士良杀王涯、贾饣束、舒元舆、李孝本、罗立言、王、郭行余。&rdquo;而独于李训不言其死，况训乃走人终南山，未至凤翔，亦为未当。《艺文志》：&ldquo;萧方《三十国春秋》三十卷。&rdquo;当作&ldquo;萧方等&rdquo;，乃梁元帝世子，名方等。</p><p>　　《新唐书》志，欧阳永叔所作，颇有裁断，文亦明达。而列传出宋子京之手，则简而不明。二手高下，迥为不侔矣。如《太宗长孙後传》：&ldquo;安业之罪，万死无赦，然不慈于妾，天下知之。&rdquo;改曰：&ldquo;安业罪死无赦，然向遇妾不以慈，户知之。&rdquo;意虽不异，而&ldquo;户知之&rdquo;三字殊不成文。又如《德宗王後传》：诏曰：&ldquo;祭筵不可用假花果，欲祭者从之。&rdquo;改曰：&ldquo;有诏祭物无用寓，欲祭听之。&rdquo;不过省《旧书》四字，然非注不可解也。</p><p>　　史家之文，例无重出。若不得已而重出，则当斟酌彼此，有详有略，斯谓之简。如崔沔驳太常议加宗庙笾豆，其文两载于本传及《韦稻传》，多至二三百言。又如来济与高智周、郝处俊、孙处约四人言志，及济领吏部，遂以处约为通事舍人，两见于本传及《高智周传》;而石仲览一人，一以为宣城，一以为江都。此而忽之，则亦不得谓之能简矣。</p><p>　　《杨场传》言：&ldquo;有司帖试明经，不质大义，乃取年头月日、孤经绝句。&rdquo;帖试之法，用纸贴其上下文，止留中间一二句，困人以难记。年头如元年、二年之类，月日如十有二月乙卯之类。如此则习《春秋》者益少矣，故请帖平文。今改曰&ldquo;年头日尾&rdquo;，属对虽工，而义不通矣。</p><p>　　《严武传》：&ldquo;为成都尹、剑南节度使。房琅以故宰相为巡内刺史，武慢倨不为礼，最厚杜甫，然欲杀甫数矣。李白作《蜀道难》者，乃为房与杜危之也。&rdquo;此宋人穿凿之论。李白《蜀道难》之作，当在开元、天宝间。时人共言锦城之乐，而不知畏途之险、异地之虞，即事成篇，别无寓意。及玄宗西幸，升为南京，则又为诗曰：&ldquo;谁道君王行路难，六龙西幸万人欢。地转锦江成渭水，天回玉垒作长安。&rdquo;一人之作前往不同如此，亦时为之矣。</p><p>　　《张孝忠传》：&ldquo;孝忠魁伟，长六尺。&rdquo;《李晨传》：&ldquo;长六尺。&rdquo;古人以六尺为短，今以六尺为长，于他书未见。</p><p>　　《旧书&middot;段秀实传》：&ldquo;阴说大将刘海宾，何明礼、姚令言判官歧灵岳，同谋杀Г，以兵迎乘舆。三人者，皆秀实夙所奖遇。&rdquo;此渭姚令言之判官歧灵岳，与海宾、明礼为三人耳。按文，&ldquo;姚令言&rdquo;上当少一&ldquo;及&rdquo;字。《新书》遂谓：&ldquo;结刘海宾、姚令言、都虞候何明礼，欲图Г。此三人者，皆秀实素所厚。&rdquo;而下文方云大吏岐灵岳。令言，贼也，安有肯同秀实之谋者哉?</p><p>　　《旧唐书》高仙芝、封常清二传，并云四镇节度使&ldquo;夫蒙灵&rdquo;，而李嗣业、段秀实二传则云：安西节度使&ldquo;马灵&rdquo;，《刘全谅传》则云安东副都护、保定军使&ldquo;马灵&rdquo;。按《王维集》有《送不蒙都护诗》，注：&ldquo;不蒙，著官姓也。&rdquo;古&ldquo;不&rdquo;字有&ldquo;夫&rdquo;音，&ldquo;不蒙&rdquo;当即&ldquo;夫蒙&rdquo;，然未知其何以又为&ldquo;马&rdquo;也。《新书》因之，两姓并见。而《突厥传》则云安西节度使&ldquo;夫蒙灵&rdquo;。《马总传》：李师道平，析郓、曹、濮等为一道，除总节度，赐号天平军。长庆初，刘总上幽镇地，诏总徙天平。而召总还，将大用之。会总卒，穆宗以郓人附赖总，复诏还镇。上云诏&ldquo;总徙天平&rdquo;，刘总也。下云&ldquo;召总还&rdquo;，马总也。又云&ldquo;会总卒&rdquo;，刘总也。又云&ldquo;郓人附赖总&rdquo;，马总也。此于人之主宾、字之繁省皆有所不当。当云&ldquo;诏徙天平&rdquo;，而去&ldquo;总&rdquo;字;其下则云&ldquo;会刘总卒&rdquo;，于文无加，而义明矣。</p><p>　　《旧唐书&middot;皇甫传》附柳泌事云：&ldquo;泌系京兆府狱，吏叱之曰：&lsquo;何苦作此虚矫?&rsquo;泌曰：&lsquo;吾本无心，是李道古教我，且云寿四百岁。&rsquo;府吏防虞周密，恐其隐化。及解衣就诛，一无变异。&rdquo;语虽烦而叙事则明。《新书》但云：&ldquo;皆道古教我。解衣即刑，卒无它异。&rdquo;去其中间语，则&ldquo;它异&rdquo;二字何所本邪?《曹确传》：&ldquo;大宗著令，文武官六百四十三。&rdquo;按《百官志》&ldquo;太宗省内外官，定制为七百三十员。&rdquo;《旧唐书&middot;郑启传》：&ldquo;昭宗谓有蕴蓄，就常奏班簿侧注云：&lsquo;郑启可礼部侍郎、平章事。&rdquo;中书胥吏诣其家参谒，启笑曰：&lsquo;诸君大误，使天下人皆不识字，宰相不及郑五也。&rsquo;晋吏曰：&lsquo;出自圣旨特恩，来日制下。&rsquo;启抗其手曰：&lsquo;万一如此，笑杀他人。&rsquo;明日果制下。&rdquo;《新书》改曰：&ldquo;俄闻制诏下，叹曰：&lsquo;万一，然笑杀天下人。&rsquo;&rdquo;制已下矣，何万一之有?《礼乐志》：&ldquo;贞观二十一年，诏左丘明、卜子夏、公羊高、谷梁赤、伏胜、高堂生、戴圣、毛苌、孔安国、刘向、郑众、贾逵、杜子春、马融、卢植、郑康成、服虔、何休、王肃、王弼、杜预、范宁二十二人配享。&rdquo;《儒学传》复出此文，而缺贾逵，作二十一人。</p><p>　　《林蕴传》：&ldquo;泉州莆田人。父披，以临汀多山鬼淫祠，民厌苦之，撰《无鬼论》刺史樊晃奏署临汀令。&rdquo;此当是署令在前，作论在後，而倒其文。凡吴氏《纠谬》所已及者不更论。</p><p>　　昔人谓宋子京不喜对偶之文，其作史，有唐一代遂无一篇诏令。如德宗兴元之诏，不录于书。徐贤妃《谏大宗疏》，狄仁杰《谏武後营大像疏》。仅寥寥数言。而韩愈《平淮西碑》则全载之。夫史以记事，诏疏俱国事之大，反不如碑颂乎?柳宗元《贞符》，乃希恩饰罪之文，与相如之《封禅颂》异矣，载之尤为无识。</p><p>　　○宋史《宋史》言朝廷与金约灭辽，止求石晋赂契丹故地，而不思营、平、滦。三州非晋赂，乃刘仁恭献契丹以求援者。既而王凿悔，欲并得之，遣赵良嗣往请之再三，金人不与。此史家之误。按《通鉴》：初幽州北七百里有渝关，下有渝水通海，自关东北循海有道，道狭处才数尺，旁有乱山高峻，不可越，北至进牛口。旧置八防御军，募土兵守之，田祖皆供军食，不入于蓟，幽州岁致缯纩，以供战士衣。每岁早获，清野坚壁，以待契丹。契丹至，辄闭壁不战。俟其去，选骁勇，据隘邀之，契丹常失利走。士兵皆自为田园，力战有功，则赐勋加赏。由是契丹不敢轻人寇。及周德威为卢龙节度使，恃勇，不修边备，遂失渝关之险。契丹每刍牧于营、平之间。又按《辽史》，太祖天赞二年春正月丙申，大元帅尧骨克平州，获刺史赵思温、裨将张崇。二月，如平州。甲子，以平州卢龙军置节度使。辽之天赞二年，乃後唐庄宗同光元年，是营、平二州，契丹自以兵力取之于唐，而不于刘仁恭，又非赂以求援也。若滦本平州之地，辽太祖以俘户置滦州。当刘仁恭时，尚未有此州，尤为无据。</p><p>　　《辽史》于滦州下云：&ldquo;石晋割地，在平州之境。&rdquo;亦误也。</p><p>　　元人作《宋史》，于《天文志》中，如&ldquo;胡兵大起&rdquo;、&ldquo;胡主忧&rdquo;之类，改日&ldquo;北兵&rdquo;、&ldquo;北主&rdquo;。昴为胡星，改为&ldquo;北星&rdquo;。惟&ldquo;北河&rdquo;下&ldquo;一曰胡门&rdquo;，则不能改也，仍其文。</p><p>　　书中凡&ldquo;卤&rdquo;字皆改为&ldquo;敌&rdquo;。至以金卤为&ldquo;金敌&rdquo;。【原注】《陈惟胡栓二书不改。◎阿鲁图进宋史表元阿鲁图《进宋史表》曰：&ldquo;厥後瀛国归朝，吉王航海，齐亡而访王，乃存秉节之臣;楚灭而谕鲁公，堪矜守礼之国。&rdquo;《金史&middot;忠义传》序曰：&ldquo;圣元诏修辽、金、宋史，史臣议凡例，前代之臣忠于所事者，请书之无讳。朝廷从之。&rdquo;此皆宋世以来尊经儒重节义之效，其时之人心风俗犹有三代直道之遗，不独元主之贤明也。</p><p>　　齐武帝使太子家令沈约撰《宋书》，疑立袁粲传，审之于帝，帝曰：&ldquo;袁粲自是宋室忠臣。&rdquo;</p><p>　　○辽史《宋史&middot;富粥传》言：&ldquo;使契丹，争&lsquo;献&rsquo;&lsquo;纳&rsquo;二字，声色俱厉。契丹主知不可夺，乃曰：&lsquo;吾当自遣人议之。&rsquo;复使刘六符来，弼归奏曰：&lsquo;臣以死拒之，彼气折矣，可勿许也。&rsquo;朝廷竟以&lsquo;纳&rsquo;字与之。&rdquo;《辽史&middot;兴宗纪》亦云：&ldquo;感富弼之言，和议始定。&rdquo;而《刘六符传》则曰：&ldquo;宋遣使，增岁币以易十县。六符与耶律仁先使宋，定进贡名，宋难之。六符曰：&lsquo;本朝兵强将勇，人人愿从事于宋!若恣其俘获，以饱所欲，与进贡字孰多?况大兵驻燕，万一南进，何以御之?顾小节，忘大患，悔将何及?&rsquo;宋乃从之，岁币称贡。&rdquo;《耶律仁先传》亦同。二史并脱脱监修，而不同如此。</p><p>　　○金史《金史》大抵出刘祁、元好问二君之笔，亦颇可观，然其中多重见而涉于繁者。孔毅父《杂说》谓：&ldquo;自，昔史书两人一事，必曰&lsquo;语在某人传&rsquo;。《晋书》载王隐谏祖约奕棋一段，两传俱出，此为文繁矣。&rdquo;正同此病。</p><p>　　《海陵诸子传》赞当引楚灵王曰：&ldquo;余杀人子多矣，能无及此乎!&rdquo;而反引荀首言：&ldquo;不以人子，吾子其可得乎?&rdquo;似为失当。</p><p>　　幽兰之缢，承麟谥之曰&ldquo;哀宗&rdquo;，息州行省溢之曰&ldquo;昭宗&rdquo;，史从哀宗为定。而《食货志》末及《百官志》复有义宗之称，不著何人所上。</p><p>　　金与元连兵二十余年，书中虽称大元，而内外之旨截然不移，是金人之作非元人之作，此其所以为善。</p><p>　　承麟即位不过一二日，而史犹称之为末帝。传》。其与宋之二王削其帝号者绝异，故知非一人之笔矣。</p><p>　　○元史《元史&middot;列传》八卷速不台，九卷雪不台，一人作两传。十八卷完者都，十九卷完者拔都，亦一人作两传。盖其成书不出于一人之手。</p><p>　　宋濂《序》云：&ldquo;洪武元年十二月，诏修《元史》，臣濂、臣衤韦总裁。二年二月丙寅开局。八月癸酉书成。纪三十七卷，志五十三卷，表六卷，传六十三卷。&rdquo;顺帝时无《实录》可征，因未得为完书。上复诏仪曹遣使行天下，其涉于史事者，令郡县上之。三年二月乙丑开局，七月丁亥书成。纪十卷，志五卷，表二卷，传三十六卷。凡前书有所未备，颇补完之。总裁仍濂、衤韦二臣，而纂录之士独赵熏终始其事。然则《元史》之成虽不出于一时一人，而宋、王二公与赵君亦难免于疏忽之咎矣;昔宋吴缜言：&ldquo;方新书来上之初，若朝廷付之有司，委官覆定，使诘难纠驳。审定刊修，然後下朝臣博议，可否如此。&rdquo;则初修者必不敢灭裂，审覆者亦不敢依违，庶乎得为完书，可以传久。乃历代修史之臣皆务苟完，右文之君亦多倦览，未有能行其说者也。洪武中，尝命解缙修正《元史》舛误，其书留中不传。</p><p>　　《世祖纪》：&ldquo;中统三年二月，以兴、松、云三州隶上都。&rdquo;&ldquo;四年五月，升上都路望云县为云州，松山县为松州。&rdquo;是三年尚未升州，预书为州者误。《本纪》有脱漏月者，《列传》有重书年者。</p><p>　　《天文志》既载月五星凌犯，而《本纪》复详书之，不免重出。《志》未云：&ldquo;余见《本纪》。&rdquo;亦非体。</p><p>　　诸《志》皆案牍之文，并无熔范。如《河渠志》言&ldquo;耿参政&rdquo;、&ldquo;阿里尚书&rdquo;，《祭祀志》言&ldquo;田司徒&rdquo;、&ldquo;郝参政&rdquo;，皆案牍中之称谓也。</p><p>　　《张桢传》有《复扩廓帖木儿书》曰：&ldquo;江左日思荐食上国。&rdquo;此谓明太祖也。晋陈寿《上诸葛孔明集表》曰：&ldquo;伏惟陛下远踪古圣，荡然无忌，故虽敌国诽谤之言，咸肆其辞，而无所革讳，所以明大通之道也。&rdquo;于此书见之矣。《石抹宜孙传》上言&ldquo;大明兵&rdquo;，下言&ldquo;朝廷&rdquo;，朝廷谓元也，内外之辞明白如此。</p><p>　　《顺帝纪》：&ldquo;大明兵取太平路&rdquo;，&ldquo;大明兵取集庆路&rdquo;。其时国号未为大明，曰大明者，史臣追书之也。古人记事之文有不得不然者类如此。</p><p>　　○通鉴吕东莱《大事记》曰：&ldquo;《史记&middot;商君本传》云：&lsquo;不告奸者腰斩，告奸者与斩敌首同赏，匿奸者与降敌同罚，&rsquo;《通鉴》削不告奸者一句，而以匿奸之罪为不告好之罪。《本传》又云：&lsquo;民有二男以上不分异者，倍其赋。&rsquo;《通鉴》削之。《本传》又云：&lsquo;名田宅臣妾者以家次。&rsquo;《通鉴》削&lsquo;以家次&rsquo;三字，皆当以《本传》为正。&rdquo;</p><p>　　《孟子》以伐燕为宣王事，与《史记》不同。《通鉴》以威王、宣王之卒各移下十年，以合孟子之书，今按《史记》王元年为周显王之四十六年，岁在著雍阉茂。又八年，燕王哙让国于相子之。又二年，齐破燕，杀王哙。又二年，燕人立太子平，则己为王之十二年。而孟子书&ldquo;吾甚惭于孟子&rdquo;，尚是宣王，何不以宣王之卒移下十二三年，则于孟子之书无不皆合，而但拘于十年之成数邪?《史记&middot;万石君列传》：&ldquo;庆尝为太仆御出。上问车中几马，庆以策数马毕，举手曰：&lsquo;六马。&rsquo;庆于诸子中最为简易矣，然犹如此。&rdquo;太史公之意，谓庆虽简易，而犹敬谨，不敢率尔即对。其言简易，正以起下文之意也。《通鉴》去&ldquo;然犹如此&rdquo;一句，殊失本指。</p><p>　　《通鉴》：&ldquo;汉武帝元光六年，以卫尉韩安国为材官将军，屯渔阳，元朔元年，匈奴二万骑入汉，杀辽西太守，略二千余人，围韩安国壁。又人渔阳、雁门，各杀略千余人。&rdquo;夫曰&ldquo;国韩安国壁&rdquo;，其为渔阳可知，而云&ldquo;又入渔阳&rdquo;，则疏矣。考《史记&middot;匈奴传》本文，则云：&ldquo;败渔阳太守军千余人，围汉将军安国。安国时千余骑，亦且尽。会燕救至，匈奴引去。&rdquo;其文精密如此。《通鉴》改之不当。</p><p>　　《汉书&middot;宣帝纪》：&ldquo;五凤二年春三月，行幸雍，祠五。&rdquo;《通鉴》改之曰：&ldquo;春正月，上幸甘泉郊泰。&rdquo;《考异》引《宣纪》云：&ldquo;三月行幸甘泉。&rdquo;而《宣纪》本无此文，不知温公何所据?</p><p>　　光武自陇蜀平後，非警急，未尝复言军旅。皇太子尝问军旅之事，帝曰：&ldquo;昔卫灵公问陈，孔子不对。此非尔所及。&rdquo;据《後汉书》本文，皇太子即明帝也。《通鉴》乃书于建武十三年，则东海王缰尚为太子，亦为未允。</p><p>　　唐德宗贞元二年：李泌奏：&ldquo;自集津至三门，凿山开车道十八里，以避底柱之险。&rdquo;按《旧唐书&middot;李泌传》并无此事，而《食货志》曰：&ldquo;开元二十二年八月，玄宗从京兆尹裴耀卿之言，置河阴县及河阴仓，河清县柏崖仓，三门东集津仓，三门西盐仓。开三门北山十八里，以避湍险。自江淮而溯鸿沟，悉纳河阴仓，自河阴送纳含嘉仓，又送纳太原仓，谓之北运，自太原仓浮于渭，以实京师，凡三年运七百万石，省陆运之佣四十万贯。&rdquo;又曰：&ldquo;开元二十九年，陕郡大守李齐物凿三门山以通运，辟三门巅输岩险之地。俾负索引舰，升于安流，自齐物始也。天宝三载，韦坚代萧灵，以水作广运潭于望春楼之东而藏舟焉。&rdquo;是则北运始于耀卿，尚陆行十八里;河运始于齐物，则直达于长安也，下距贞元四十五年，无缘有李泌复凿三门之事。</p><p>　　○通鉴不载文人李因笃语予：&ldquo;《通鉴》不载文人。如屈原之为人，太史公赞之谓&lsquo;与日月争光&rsquo;，而不得书于《通鉴》。杜子美若非&lsquo;出师未捷&rsquo;一诗为王叔文所吟，则姓名亦不登于简牍矣。&rdquo;予答之曰：&ldquo;此书本以资治，何暇录及文人?昔唐丁居晦为翰林学士，文宗于麟德殿召对，因面授御史中丞。翼日制下，帝谓宰臣曰：&lsquo;居晦作得此官。朕曾以时谚谓杜甫、李白辈为四绝问居晦，居晦曰：此非君上要知之事。尝以此记得居晦，今所以擢为中丞。&rsquo;如君之言，其识见殆出文宗下矣，&rdquo;</p>"}