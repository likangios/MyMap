{"id":"101981","title":"卷一","content":"<p>　　○三易夫子言包羲氏始画八卦，不言作《易》，而曰：&ldquo;《易》之兴也，其于中古乎?&rdquo;又曰：&ldquo;《易》之兴也，其当殷之末世，周之盛德邪?当文王与纣之事邪?&rdquo;是文王所作之辞始名为《易》。而《周官》大卜掌《三易》之法：一曰《连也》，二曰《归藏》，三《易》之名以名之也。</p><p>　　犹之墨子书言&ldquo;周之《春来》，燕之《春秋》，宋之《春秋》，齐之《春秋》&rdquo;。周、燕、宋、齐之史，非必皆&ldquo;春秋&rdquo;也，而云&ldquo;春秋&rdquo;者，因鲁史之名以名之也。</p><p>　　《左传&middot;僖十五年》：战于韩，卜徙父筮之曰吉，其卦遇《蛊》，曰：&ldquo;千乘三去，三去之馀，获其雄狐。&rdquo;《成&middot;十六年》：战于鄢陵。公之，史曰吉，其卦遇《复》，曰：&ldquo;南国戚，射其元王中厥目。&rdquo;此皆不用《周易》，而别有引据之辞，即所谓《三易》之法也。</p><p>　　○重卦不始文王大卜裳《三易》之法，其经卦皆八，其别皆六十有四。考之《左传&middot;襄公九年》：穆姜迁于东宫，筮之，遇《艮》之《随》，姜曰：&ldquo;是于《周易》&rdquo;，曰&ldquo;《随》，元亨利贞，无咎。&rdquo;独言&ldquo;是于《周易》&rdquo;，则知夏、商皆有此卦。而重八卦为六十四者，不始于文王矣。</p><p>　　○朱子周易本义《周易》自伏羲画卦，文王作彖辞，周公作爻辞，谓之经。经分上下二篇。孔子作十翼，谓之传。传分十篇：《彖传》上下二篇，《系辞传》上下二篇，《文言》、《说卦传》、《序卦传》、《杂卦传》各一篇。</p><p>　　自汉以来，为费直、郑玄、王弼所乱，取孔子之言逐条附于卦爻之下。</p><p>　　程正步传因之。及朱元晦《本义》，始依古文故于《周易&middot;上经》条下云：&ldquo;中间颇为诸儒所乱，近世晃氏始正其失，而未能尽合古文。吕氏又更定著为经二卷，传十卷，乃复孔氏之旧云。&rdquo;洪武初，颁《五经》天下儒学，而《易》兼用程、失二氏，亦各自为书。永乐中修《大全》，乃取朱子卷次割裂，附之程传之后。</p><p>　　而朱子所定之古文仍复淆乱。&ldquo;彖即文王所系之辞，传者孔子所以释经之辞也，后凡言传放此。&rdquo;此乃《彖&middot;上传》条下义，今乃削&ldquo;彖上传&rdquo;三字，而附于&ldquo;大哉乾元&rdquo;之下。&ldquo;象者，卦之上下两象及两象之六爻，周公所系之辞也。&rdquo;乃《象&middot;上传》条下义，今乃削&lsquo;象上传&rsquo;三字，而附于&ldquo;天行健&rdquo;之下。此篇申彖传、象传之意以尽《乾》、《坤》二卦之蕴，而馀卦之说因可以例推云。&rdquo;乃《文言》条下义，今乃削&ldquo;文言&rdquo;二字，而附于&ldquo;元者善之长也&rdquo;之下。其&ldquo;彖曰&rdquo;、&ldquo;象曰&rdquo;、&ldquo;文言曰&rdquo;字皆朱子本所无，复依程依添入。后来士子厌程传之多，弃去不读，专用《本义》。</p><p>　　而《大全》之本乃朝廷所颁，不敢辄改，遂即监版传义之本刊去程传，而以程之次序为朱之次序。相传且二百年矣。惜乎，朱子定正之书竟不得见于世，岂非此经之不幸也夫?</p><p>　　朱子记嵩山晁氏《卦爻彖象说》谓：&ldquo;古经始变于费氏，而卒大乱于王弼。&rdquo;此据孔氏正义曰：&ldquo;夫子所作象辞，元在六爻经辞之后，以自卑退，不敢干乱先圣正经之辞。&rdquo;王嗣之意，以为象者本释经文，宜相附近，其义易了，故分爻之象辞各附其当爻下，如杜元凯注《左传》，分经之年与传相附。故谓连合经传始于辅嗣，不知其实本于康成也。《魏志》：高贵乡公幸太学，问博士淳于后曰：&ldquo;孔子作彖、象，郑玄作注，其释经义一也。今彖、象不与经文相连，而注连之，何也?&rdquo;后对曰：&ldquo;郑玄合彖、象于经者，欲使学者寻省易了也。&rdquo;帝曰：&ldquo;若合之于学诚便，则孔子曷为不合以了学者乎?&rdquo;后对曰：&ldquo;孔子恐其与文王相乱，是以不合。此圣人以不合为谦。&rdquo;帝曰：&ldquo;圣人以不合为谦，则郑玄何独不谦邪?&rdquo;后人曰：&ldquo;古义宏深，圣问奥远，非臣所能详尽。&rdquo;是则康成之书已先合之，不自辅嗣始矣。乃《汉书&middot;儒林传》云：&ldquo;费直治《易》，无章句，徒以彖、象、系辞、文言解说上下经。&rdquo;则以传附经又不自康成始。朱子记晁氏说，谓：&ldquo;初乱古制时，犹若今之《乾卦》。&rdquo;盖自《坤》以下皆依此，后人又散之各爻之下，而独存《乾》一卦以见旧本相传之样式耳。愚尝以其说推之，今《乾卦》&ldquo;彖曰&rdquo;为一条，&ldquo;象曰&rdquo;为一条，疑此费直所附之元本也。《坤卦》以小象散于各爻之下，其为&ldquo;象曰&rdquo;者八，馀卦则为&ldquo;象曰&rdquo;者七，此郑玄所连，高贵乡公所见之本也。</p><p>　　程传虽用辅嗣本，亦言其非古《易》。《咸》：&ldquo;九三，咸其股，亦不处也。&rdquo;传曰：&ldquo;云&lsquo;亦&rsquo;者，盖象辞，本不与《易》相比，自作一处，故诸爻之象辞意有相续者。此言&lsquo;亦&rsquo;者，承上爻辞也。&rdquo;</p><p>　　秦以焚书而《五经》亡，本朝以取士而《五经》亡。今之为科举之学者，大率皆帖括熟烂之言，不能通知大义者也。而《易》、《春秋》尤为缪戾。以彖、传合大象，以大象合爻，以爻合小象，二必臣，五必君，阴卦必云小人，阳卦必云君子，于是此一经者为拾渖之书，而《易》亡矣。取胡氏传一句、两句为旨，而以经事之相类者合以为题，传为主，经为客，有以彼经证此经之题，有用彼经而隐此经之题，于是此一经者为射覆之书，而《春秋》亡矣。复程、朱之书以存《易》，备《三传》、啖、赵诸家之说以存《春秋》，必有待于后之兴文教者。○卦爻外无别象圣人设卦观象而系之辞，若文王、周公是已。夫子作传，传中更无别象。其所言卦之本象，若天、地、雷、风、水、火、山、泽之外，惟《颐》中有物，本之卦名;有飞鸟之象，本之卦辞，而夫子未尝增设一象也。荀爽、虞翻之徒，穿凿附会，象外生象：以同声相应为《震》、《巽》，同气相求为《艮》、《兑》，水流湿火就燥为《坎》、《离》，云从龙则曰《乾》为龙，风从虎则曰《坤》为虎。十翼之中，无语不求其象，而《易》之大指荒矣。岂知圣人立言取譬，固与后这文人同其体例，何尝屑屑于象哉。王弼之注虽涉于玄虚，然已一扫《易》普炎榛芜，而开之大路矣。不有程子，大义何由而明乎?</p><p>　　《易》之互体卦变，《诗》之叶韵，《春秋》之例月日，经说之缭绕破碎于俗儒者多矣。《文中子》曰：&ldquo;九师兴而《易》道微，《三传》作而《春秋》散。&rdquo;○卦变卦变之说，不始于孔子，击公系《损》之六三已言之矣。曰：&ldquo;三人行则损一人，一人行则得其友。&rdquo;是六子之变皆出于《乾》、《坤》，无所谓自《复》、《窈蟆贰ⅰ读佟贰ⅰ抖荨范凑撸贝映檀</p><p>　　○互体凡卦爻二至四、三至五，两体交互，各成一卦，先儒谓之互体。其说已见于《左氏&middot;庄公二十二年》：陈侯筮，遇《观》之《否》，曰：&ldquo;风为天，于土上山也。&rdquo;注&ldquo;自二至四有艮象，艮为山&rdquo;是也。然夫子未尝及之，后人以杂物撰德之语当之，非也。其所论二与四、三与五同功而异位，特就两爻相较言之，初何尝有互体之说。</p><p>　　《晋书》：荀ダ尝难钟会《易》无互体，见称于世;其文不传。新安王炎晦叔尝问张南轩曰：&ldquo;伊川令学者先看王辅嗣、胡翼之、王介甫三家《易》，何也?&rdquo;南轩曰：&ldquo;三家不论互体故尔。&rdquo;</p><p>　　朱子《本义》不取互体之说，惟《大壮》六五云：&ldquo;卦体似《兑》，有羊象焉。&rdquo;不言&ldquo;互&rdquo;而言&ldquo;似&rdquo;;似者，合两爻为一爻则似之也。然此又创先儒所未有，不如言互体矣。《大壮》自三至五成《兑》，《兑》为羊，故爻辞并言羊。○六爻言位《易》传中言位者有二义。列贵贱者存乎位，五为君位，二三四为臣位，故皆曰同功而异位。而初上为无位之爻，譬之于人，初为未仕之人，上则隐沦之士，皆不为臣也，故《乾》之上曰&ldquo;贵而无位&rdquo;，《需》之上曰&ldquo;不当位&rdquo;。若以一卦之体言之，则皆谓之位，故曰&ldquo;六位时成&rdquo;，曰&ldquo;《易》六位而成章&rdquo;，是则卦爻之位非取象于人之位矣。此意已见于王弼《略例》，但必强彼合此，而谓初上无阴阳定位，则不可通矣。《记》曰：&ldquo;夫言岂一端而已，夫各有所当也。&rdquo;○九二君德为人臣者必先具有人君之德，而后可以尧舜其君。故伊尹之言曰：&ldquo;惟尹躬暨汤，咸有一德。&rdquo;武王之誓亦曰：&ldquo;予有乱臣十人，同心同德。&rdquo;</p><p>　　○师出以律以汤、武之仁义为心，以桓、文之节制为用，斯之谓律。律即卦辞之所谓贞也，《论语》言子之所慎者。战长勺以诈而败齐，泓以不禽二毛而败于楚，《春秋》皆不予之。故先为不可胜，以待敌之可胜。虽三王之兵，未有易此者也。○既雨既处阴阳之义莫著于夫妇，故爻辞以此言之。《小畜》之时求如任、姒之贤，二南之化不可得矣。阴畜阳，妇制夫，其畜而不和，犹可言也。三之反目，隋文帝之于独孤后也。既和而惟其所为，不可言也。上之既雨，犹高宗之于武后也。○武人为于大君武人为于大君，非武人为大君也。如《书》&ldquo;予欲宣力四方，汝为&rdquo;之&ldquo;为&rdquo;。六三，才弱志刚，虽欲有为而不克济，以之履虎，有人之凶也。惟武人之效力于其君，其济则君之灵了民，不济则以死继之，是当勉为之而不可避耳，故有断ㄕ决腹，一瞑而万世不视，不知所益，以忧社稷者，莫敖大心是也。过涉之凶，其何咎哉。</p><p>　　○自邑告命人主所居谓之邑，《诗》曰：&ldquo;商邑翼翼，四方之极。&rdquo;《书》曰：&ldquo;惟尹躬先见于西邑夏。&rdquo;曰：&ldquo;惟臣附于大邑周。&rdquo;曰：&ldquo;作新大邑于东国洛。&rdquo;曰：&ldquo;肆予敢求尔于天邑商。&rdquo;《白虎通》曰：&ldquo;夏曰夏邑，商曰商邑，周曰京师&rdquo;是也。《泰》之上六，政教陵夷之后，一人仅亦守府，而号令不出于国门，于是焉而用师则不可，君子处此，当守正以俟时而巳。桓王不知此也，故一用师，而祝聃之矢遂中王肩;唐昭宗不知此也，故一用师而歧之兵直犯阙下。然则保泰者，可不豫为之计哉。</p><p>　　《易》之言邑者，皆内治之事。《佟吩&ldquo;告自邑&rdquo;，如康王之命毕公&ldquo;彰善瘅恶，树之风声&rdquo;者也。《晋》之上九曰&ldquo;维用伐邑&rdquo;，如王国之大夫，&ldquo;大车槛槛，毳衣如&rdquo;，国人畏之，而不敢奔者也。其为自治则同，皆圣人之所取也。</p><p>　　○成有渝无咎昔穆王欲肆其心，周行天下，将皆必有车辙马迹焉。祭公谋父作《祈招》之诗，以止王心，王是以获殁于宫。《传》曰：&ldquo;人谁无过?过而能改，善莫大焉。&rdquo;圣人虑人之有过不能改之于初，且将遂其非而不反也，教之以&ldquo;成，有渝无咎&rdquo;，虽其渐染之深，放肆之久，而惕然自省，犹可以不至于败亡。以视夫迷复之凶，不可同年而论矣。故曰：&ldquo;惟狂克念作圣。&rdquo;</p><p>　　○童观其在政教则不能是训是行，以近天子之光，而所司者笾豆之事;其在学术则不能知类通达，以几大学之道，而所习者占毕之文。乐师辨乎声诗，故北面而弦;宗祝辨乎宗庙之礼，故后尸;商祝辨乎丧礼，故后主人。小人则无咎也。有大人之事，有小人之事，&ldquo;虽小道，必有可观者焉&rdquo;。&ldquo;致远恐泥&rdquo;，故君子为之则吝也○不远复《复》之初九，动之初也。自此以前，喜怒哀乐之未发也，至一阳之生而动矣，故曰：&ldquo;《复》，其见天地之心乎?&rdquo;颜子体此，故有不善未尝不知，知之未尝复行，此慎独之学也。回之为人也，择乎中庸;夫亦择之于斯而已，是以不迁怒，不贰过。</p><p>　　其在凡人，则《复》之初九，日夜之所息，平旦之气，其好恶与人相近也者几希。苟其知之，则扩而充之矣。故曰：&ldquo;《复》，小而辨于物。&rdquo;</p><p>　　○不耕获不杨氏曰：初九动之始，六二动之继，是故初耕之，二获之，初之，二畲之。天下无不耕而获，不而畲者。其曰不耕不，则耕且，前人之所已为也。昔者周公毖殷顽民，迁于洛邑，密迩王室，既历三纪，世变风移。而康王作《毕命》之书曰：&ldquo;惟周公克慎厥始，惟君陈克和厥中，惟公克成厥终。&rdquo;是故有周之治，垂拱仰成而无所事矣。击监于二代，郁郁乎文哉!而孔子之圣，但曰&ldquo;述而不作&rdquo;，&ldquo;信而好古&rdquo;，又曰&ldquo;文武之道未坠于地，在人&rdquo;。是故《六经》之业，集君圣之大成，而无所创矣。虽然，使有始之作之者，而无终之述之者，是耕而弗获，而弗畲也，其功为弗竟矣。六二之柔顺中正，是能获能畲者也，故利有攸往也。未富者因前人之为而不自多也，犹&ldquo;不富以其邻&rdquo;之意。</p><p>　　○天在山中张湛注《列子》曰：&ldquo;自地以上皆天也。&rdquo;故曰&ldquo;天在山中&rdquo;。</p><p>　　○罔孚裕无咎君子信而后谏，未信则以为谤己也，而况初之居下位，未命于朝者乎!&ldquo;孔子尝为委吏矣，曰会计当而已矣;尝为乘田矣，曰牛羊茁壮，长而已矣。&rdquo;此所谓裕无咎也。若受君之命而任其事，有官守者不得其职则去，有言责者不得其言则去矣。</p><p>　　○有孚于小人君子之于小人也，有知人则哲之明，有去邪勿疑之断，坚如金石，信如四时。使忄佥壬之类皆知上志之不可移，岂有不革面而从君者乎?所谓&ldquo;有孚于小人&rdquo;者如此。</p><p>　　○损其疾使遄有喜损不善而从善者，莫尚乎刚，莫贵乎速。初九曰&ldquo;已事遄往&rdquo;，六四曰&ldquo;使遄有喜&rdquo;。四之所以能遄者，赖初之刚也。周公思兼三王以施四事，其有不合者，仰而思之，夜以断日;幸而得之，坐以待旦。子路有闻，未之能行，惟恐有闻。其遄也至矣。文王之勤日昃，大禹之惜寸阴，皆是道也。君子进德修业，欲及时也。故为政者玩岁而岁日，则治不成;为学者日迈而月征，则身将老矣。召公之戒成王曰：&ldquo;宅新邑，肆惟王其疾敬德。&rdquo;疾之为言，遄之谓也。故曰：&ldquo;鸡鸣而起，孳孳为善。&rdquo;</p><p>　　○上九弗损益之有天下而欲厚民之生，正民之德，岂必自损以益人哉。&ldquo;不违农时，谷不可胜食也;数罟不入ㄜ池，鱼鳖不可胜食也;斧斤以时入山林，材木不可胜用也&rdquo;，所谓&ldquo;弗损益之&rdquo;者也。&ldquo;皇建其有极，敛时五福，用敷锡厥庶民。&rdquo;《诗》曰：&ldquo;奏格无言，时靡有争。&rdquo;是故君子不赏而民劝，不怒而民威于铁钺，所谓&ldquo;弗损益之&rdquo;者也。以天下为一家，中国为一人，其道在是矣。</p><p>　　○利用为依迁国在无事之国而迁，晋从韩献子之言，而迁于新田是也;在有事之国而迁，楚从子西之言，而迁于若阝是也：皆中行、告公之益也。</p><p>　　○窈筇煜轮靡樱恢沃摇Ｊ⒅沃颐妊桑艘灰跤鑫逖糁砸病？鬃又潘目剖埽硗照咂呤卸人，于是删《诗》、《书》，定礼、乐，赞《周易》，修《春秋》，盛矣，则《老》、《庄》之书即出于其时。后汉立辟雍，养三老，临白虎，论《五经》，太学诸生至三万人，而三君、八俊、八顾、八及、八厨为之称首，马、郑、服、何之注，经术为之大明，而佛、道之教即兴于其世。是知邪说之作与世升降，圣人之所不能除也。故曰：&ldquo;系于金，柔道牵也。&rdquo;呜呼，岂独君子、小人之辨而已乎。</p><p>　　○包无鱼国犹水也，民犹鱼也。幽王之诗曰：&ldquo;鱼在于沼，亦匪克乐。潜虽伏矣，亦孔之昭。忧心惨惨，念国之为虐。&rdquo;秦始皇八年，河鱼大上。《五行志》以为鱼阴，类民之象也;逆流而上，言民不从君为逆行也。自人君有求，多于物之心，于是鱼乱于下，鸟乱于上，而人情之所向必有起而收之者矣。</p><p>　　○以杞包瓜刘昭《五行志》曰：&ldquo;瓜者外延，离本而实，女子外属之象。&rdquo;一阴在下，如瓜之始生，势必延蔓而及于上五，以阳刚居尊，如树杞然，使之无所缘而上，故曰&ldquo;以杞包瓜&rdquo;。孔子曰：&ldquo;惟女子与小人为难养也。&rdquo;颦笑有时，恩泽有节，器使有分，而国之大防不可以逾，何有外戚、宦官之祸乎!</p><p>　　○已日《革》：&ldquo;已日乃孚。六二，已日乃革之。&rdquo;朱子《发读》为&ldquo;戊己&rdquo;之己。天地之化，过中则变，日中则昃，月盈则食，故《易》之所贵者中。十干则戊己为中，至于己则过中，而将变之时矣，故受之以庚。庚者，更也，天下之事当过中而将变之时，然后革而人信之矣。古人有以已为变改之义者，《仪礼&middot;少牢馈食礼》&ldquo;日用丁巳&rdquo;注：&ldquo;内事用柔，日必丁巳者，取其令名，自丁甯，自变改，皆为谨敬。&rdquo;而《汉书&middot;律历志》亦谓&ldquo;理纪于己，敛更于庚&rdquo;是也。王弼谓：&ldquo;即日不孚，已日乃孚。&rdquo;以已为&ldquo;已事遄往&rdquo;之已，恐未然。</p><p>　　○改命吉《革》之九四犹《乾》之九四，诸侯而进乎天子，汤武革命之爻也，故曰&ldquo;改命，吉。&rdquo;成汤放桀于南巢，惟有惭德，是有悔也。天下信之，其悔亡矣。四海之内皆曰：非富天下也，为匹夫匹妇复仇也。故曰：&ldquo;信志也。&rdquo;</p><p>　　○艮&ldquo;毋意、毋必、毋固、毋我&rdquo;，&ldquo;艮其背，不获其身&rdquo;也。&ldquo;富贵不能淫，贫贱不能移，威武不能屈&rdquo;，&ldquo;行其庭，不见其人&rdquo;也。</p><p>　　○艮其限学者之患莫甚乎执一而不化，及其施之于事，有捍格而不通，则忿忄生而五情瞀乱，与众人之滑性而焚和者相去盖无几也。孔子恶果敢而窒者，非独处事也，为学亦然。告子不动心之学，至于不得于言，勿求于心，而孟子以为其弊必将如蹶趋者之反动其心。此&ldquo;艮其限，列其夤&rdquo;之说也。君子之学不然，廓然而大公，物来而顺应，故闻一善言、见一善行，若决江河，沛然莫之能御，而无熏心之厉矣。</p><p>　　慈溪黄氏《日钞》曰：&ldquo;心者，吾身之主宰，所以治事而非治于事，惟随事谨省则心自存，不待治之而后齐一也。孔子之教人曰：&lsquo;居处恭，执事敬，与人忠。&rsquo;曾子曰：&lsquo;吾日三省吾身，为人谋而不忠乎?与朋友交而不信乎?传不习乎?&rsquo;不待言心而自贯通于动静之间者也。孟子不幸当人欲横流之时，始单出而为求为之说，然其言曰：&lsquo;君子以仁存心，以礼存心。&rsquo;则心有所主，非虚空以治之也。至于斋心服形之老、庄，一变而为坐脱立忘之禅学，乃始瞑目静坐，日夜仇视其心而禁治之。及治之愈急而心愈乱，则曰：&lsquo;易伏猛兽，难降寸心。&rsquo;呜呼!人之有心，犹家之有主也。反禁切之，使不得有为，其不能无扰者，势也，而患心之难降欤?&rdquo;又曰：&ldquo;夫心之说有二，古人之所谓存心者，存此心于当用之地也;后世之所谓存心者，摄此心于空寂之境也。造化流行，无一息不运，人得之以为心，亦不容一息不运，心岂空寂无用之物哉!世乃有游手浮食之徒，株坐摄念，亦曰存心。而士大夫溺于其言，亦将遗落世事，以独求其所谓心。迨其心迹冰炭，物我参商，所谓老子之弊流为申、韩者。一人之身已兼备之，而欲尤人之不我应，得乎?&rdquo;此皆足以发明&ldquo;厉熏心&rdquo;之义，乃周公已先系之于《易》矣。</p><p>　　○鸿渐于陆&ldquo;上九，鸿渐于陆，其羽可用为仪，吉。&rdquo;安定胡氏改&ldquo;陆&rdquo;为&ldquo;逵&rdquo;，朱子从之，谓合韵，非也。《诗》&ldquo;仪&rdquo;字凡十见，皆音牛何反，不得与&ldquo;逵&rdquo;为叶，而云路亦非可翔之地，仍当作&ldquo;陆&rdquo;为是。渐至于陵而止矣，不可以更进，故反而之陆。古之高士，不臣天子，不友诸侯，而未尝不践其土、食其毛也。其行高于人君，而其身则与一国之士偕焉而已。此所以居九五之上，而与九三同为陆象也。朱子发曰：&ldquo;上所往进也，所反亦进也。渐至九五极矣，是以上反而之三。&rdquo;杨廷秀曰：&ldquo;九三，下卦之极;上九，上卦之极，故皆曰陆。自木自陵，而复至于陆，以退为进也。&rdquo;巽为进退，其说并得之。</p><p>　　○君子以永终知弊读《新台》、《桑中》、《鹑奔》之诗，而知卫有狄灭之祸;读《宛丘》、《东门》、《月出》之献计献策，而察陈有征舒之乱。书&ldquo;齐侯送姜氏于欢&rdquo;，而卜桓公之所以薨;书&ldquo;夫人姜氏入&rdquo;，书&ldquo;大夫宗妇觌，用币&rdquo;，而兆子般、闵公之所以弑。昏姻之义，男女之节，君子可不虑其所终哉!</p><p>　　○鸟焚其巢人主这德莫大乎下人。楚庄王之围郑也，而曰：&ldquo;其君能下人，必能信用其民矣。&rdquo;故以禹之征苗，而伯益赞之，犹以&ldquo;满招损，谦受益&rdquo;为戒。班师者谦也，用师者满也。上九处卦这上，离之极，所谓有鸟高飞，亦传于天者矣。居心以矜，而不闻谏争之论，灾必逮夫身者也。鲁昭公之伐季孙意如也，请待于沂上以察罪，弗许;请囚于费，弗许;请以五乘亡，弗许。于是叔孙氏之甲兴，而阳州次、乾侯唁矣。&ldquo;鸲鹆ず鹆，往歌来哭。&rdquo;其此爻之占乎?</p><p>　　○巽在床下上九之&ldquo;巽在床下&rdquo;，恭而无礼则劳也。初六之&ldquo;进退&rdquo;，慎而无礼则葸也。○翰音登于天羽翰之音虽登于天，而非实际。其如庄周《齐物》之言，驺衍怪迂之辨，其高过于《大学》而无实者乎?以视车服传于弟子，弦歌遍于鲁中，若鹤鸣而子和者，孰诞孰信?夫人而识之矣。永嘉之亡，太清之乱，岂非谈空空、核玄玄者有以致之哉。翰音登于天，中孚之反也。</p><p>　　○山上有雷小过山之高峻，云雨时在其中间，而不能至其巅也。故《诗》曰：&ldquo;殷其雷，在南山之侧。&rdquo;或高或下，在山之侧，而不必至其巅，所以为小过也。然则《大壮》言&ldquo;雷在天上&rdquo;何也?曰：自地以上皆天也。</p><p>　　○妣《尔雅》：&ldquo;父曰考，母曰妣。&rdquo;愚考古人自祖母以上通谓之妣，经文多以妣对祖而并言之，若《诗》之云&ldquo;似续妣祖&rdquo;、&ldquo;畀祖妣&rdquo;，《易》之云&ldquo;过其祖，遇其妣&rdquo;是也。《左传&middot;昭十年》：&ldquo;邑姜，晋之妣也。&rdquo;平公之去邑姜盖二十世矣。过其祖，遇其妣&rdquo;，据文义，妣当在祖之上;&ldquo;不及其君，遇其臣&rdquo;，臣则在君之下也。昔人未论此义。周人以姜裨耍吨苡铩肺街叔太姜，是以妣先乎祖。《周礼&middot;大司乐》享先妣在享先祖之前。而《斯干》之诗曰：&ldquo;似续妣祖。&rdquo;笺曰：&ldquo;妣，先妣姜裨病Ｗ妫茸嬉病&rdquo;或乃谓变文以协韵，是不然矣。或曰《易》爻何得及此?夫帝乙《归妹》，箕子之《明夷》，王用亨于岐山，爻辞屡言之矣。</p><p>　　《易》本《周易》，故多以周之事言之。《小畜》卦辞：&ldquo;密云不雨，自我西郊。&rdquo;《本义》：&ldquo;我者，文王自我也。&rdquo;</p><p>　　○东邻驭得其道，则天下皆为之臣;驭失其道，则强而擅命者谓之邻。臣哉、邻哉?邻哉、臣哉?</p><p>　　《汉书&middot;郊祀志》引此，师古注：&ldquo;东邻谓商纣也，西邻谓周文王也。&rdquo;○游魂为变精气为物，自无而之有也;游魂为变，自有而之无也。夫子之答宰我曰：&ldquo;骨肉毙于下，阴为野土;其气发扬于上，为昭明，蒿凄怆。&rdquo;所谓游魂为变者，情状具于是矣。延陵季子之葬其子也，曰：&ldquo;骨肉归复于土，命也。若魂气则无不之也，无不之也。&rdquo;张子《正蒙》有云：&ldquo;太虚不能无气，气不能不聚而为万物，万物不能不散而为太虚。循是出入，是皆不得已而然也。然则圣人尽道其间兼体而不累者，存神其至矣，其精矣乎!&rdquo;</p><p>　　鬼者，归也，张子曰：&ldquo;气之为物，散入无形，适得吾体，此之谓归。&rdquo;陈无巳以游魂为变为轮回之说，辨之曰：&ldquo;长生而不化，则人多，世何以容?长死而不化，则鬼亦多矣。夫灯熄而然，非前灯也。云霓而雨，非前雨也。死复有生，岂前生邪?&rdquo;邵氏《简端录》曰：&ldquo;聚而有体谓之物，散而无形谓之变。唯物也，故散必于其所聚;唯变也，故聚不必于其所散。是故聚以气聚，散以气散。味于散者，其说也佛;荒于聚者，其说也仙。&rdquo;</p><p>　　盈天地之间者，气也。气之盛者为神，神者，天地之气而人之心也。故曰：&ldquo;视之而弗见，听之而弗闻，体物而不可遗，使天下之人齐明盛服以承祭祀，洋洋乎如在其上，如在其左右。&rdquo;圣人所以知鬼神之情状者如此。</p><p>　　&ldquo;维岳降神，生甫及申。&rdquo;非有所托而生也。&ldquo;文王在上，于昭于天。&rdquo;非有所乘而去也。此鬼神之实，而诚之不可扌也。</p><p>　　○通乎昼夜之道而知日往月来，月往日来，一日之昼夜也。寒往暑来，暑往寒来，一岁之昼夜也。小往大来，大往小来，一世之昼夜也。子在川上曰：&ldquo;逝者如斯夫，不舍昼夜!&rdquo;通乎昼夜之道而知，则&ldquo;终日乾乾，与时偕行&rdquo;，而有以尽乎《易》之用矣。○继之者善也成之者性也&ldquo;维天之命，于穆不已&rdquo;，继之者善也，&ldquo;天下雷行，物与无妄&rdquo;，成之者性也。是故&rsquo;天有四时，春秋冬夏，风雨霜露，无非教也;地载神气，神气风霆，风霆流形，庶物露生，无非教也&rdquo;。</p><p>　　&ldquo;天地纭，万物化醇。&rdquo;善之为言犹醇也。曰：何以谓之善也?曰：诚者，天之道也。岂非善乎?</p><p>　　○形而下者谓之器&ldquo;形而上者谓之道，形而下者谓之器&rdquo;，非器则道无所寓。说在乎孔子之学琴于师襄也，已习其数，然后可以得其志;已习其志，然后可以得其为人。是虽孔子之天纵，未尝不求之象数也。故其自言曰：&ldquo;下学而上达。&rdquo;</p><p>　　○垂衣裳而天下治&ldquo;垂衣裳而天下治&rdquo;，变质而之文也，自黄帝、尧、舜始也，故于此有通变宜民之论。</p><p>　　○过此以往未之或知也人之为学，亦有病于憧憧往来者，故天下之不助苗长者寡矣。&ldquo;过此以往，未之或知也。&rdquo;&ldquo;居之安则资之深，资之深则取之左右逢其原。&rdquo;</p><p>　　○困德之辨也&ldquo;内文明而外柔顺&rdquo;，其文王之困而亨者乎?&ldquo;不怨天，不尤人&rdquo;，&ldquo;下学而上达&rdquo;，其孔子之困而亨者乎?故在陈之厄，弦歌之志，颜渊知之，而子路、子贡之徒未足以达此也。故曰：&ldquo;《困》，德之辨也。&rdquo;</p><p>　　○凡易之情爱恶相攻，远近相取，情伪相感，人心之至变也。于何知之?以其辞知之。将叛者其辞惭，中心疑者其辞枝，吉人之辞寡，躁人之辞多，诬善之人其辞游，失其守者其辞屈。听其言也，观其眸子，人焉瘦哉!是以圣人设卦，以尽情伪。夫诚于中必形于外，君子之所以知人也;百物而为之备，使民知神奸，先王之所以铸鼎也。故曰：&ldquo;作《易》者，其有忧患乎?&rdquo;周身之防，御物之智，其全于是矣。</p><p>　　○易逆数也数往者顺，造化人事之迹有常而可验，顺以考之于前也;知来者逆，变化云为动日新而无穷，逆以推之于后也。圣人神以知来，知以藏往，作为《易》书，以前民用。所设者，未然之占;所期者，未至之事，是以谓之逆数。虽然，若不本于八卦已成之迹，亦安所观其会而系之爻象乎?是以天下之言性也，则故而已矣。</p><p>　　刘汝佳曰：&ldquo;天地间一理也，圣人因其理而画为卦以象之，因其象而著为变以占之。象者，体也，象其已然者也。占者，用也，占其未然者也。已然者为往，往则有顺之之义焉;未然者为来，来则有逆之之义焉。如象天而画为《乾》，象地而画为《坤》，象雷、风而画为《震》、《巽》，象水、火而画为《坎》、《离》，象山、泽而画为《艮》、《兑》，此皆观变于阴阳而立卦，发挥于刚柔而生爻者也，不谓之数往者顺乎?如筮得《乾》，而知&ldquo;乾，元亨利贞&rdquo;;筮得《坤》，而知&ldquo;坤，元亨，利牝马之贞&rdquo;;筮得《震》，而知&ldquo;震亨，震来，笑言哑哑&rdquo;;筮得《巽》，而知&ldquo;巽，小亨，利有攸往，利见大人&rdquo;;筮得《坎》，而知&ldquo;习坎有孚，维心亨，行有尚&rdquo;;筮得《离》，而知&ldquo;离利贞亨，畜牝牛吉&rdquo;;筮得《艮》，而知&ldquo;艮其背，不获其身，行其庭，不见其人&rdquo;;筮得《兑》，而知&ldquo;兑亨，利贞&rdquo;，此皆通神明之德、类万物之情者也，不谓之知来者逆乎?夫其顺数已往，正所以逆推将来也。孔子曰：&ldquo;殷因于复礼，所损益可知也。周因于殷礼，所损益可知也。&rdquo;数往者顺也。&ldquo;其或继周者，虽百世可知也&rdquo;，知来者逆也。故曰：&ldquo;易，逆数也。&rdquo;若如邵子之说，则是义、文之《易》已判而为二，而又以《震》、《离》、《兑》、《乾》为数已生之卦，《巽》、《坎》、《艮》、《坤》为推未生之卦，殆不免强孔子之书以就己之说矣。</p><p>　　○说卦杂卦互文&ldquo;雷以动之，风以散之，雨以润之，日以髫ㄖ！遏蕖芬灾怪抖摇芬运抵肚芬跃独ぁ芬圆刂&rdquo;上四举象，下四举卦，各以其切于用者言之也。终万物、始万物者，莫盛乎《艮》。崔憬曰：&ldquo;《艮》不言山，独举卦名者，以动挠燥润，功是风雷水火，至于终始万物，于山义则不然。故舍象而言卦，各取便而论也，得之矣。&rdquo;</p><p>　　古人之文，有广譬而求之者，有举隅而反之者。今夫山，一卷石之多;今夫水，一勺之多。天地之外复言山水者，意有所不尽也。&rdquo;《坤》也者，地也&rdquo;，不言西南之卦;&ldquo;《兑》，正秋也&rdquo;，不言西方之卦。举六方之卦而见之也，意尽于言矣。虞仲翔以为《坤》道广布，不主一方，及《兑》象不见西者，妄也。&ldquo;《丰》多故也，亲寡《旅》也。&rdquo;先言亲寡，后言旅，以协韵也。犹《楚辞》之&ldquo;吉日兮辰良&rdquo;也。虞仲翔以为别有义，非也。</p><p>　　○兑为口舌《兑》为口舌，其于人也，但可以为巫为妾而已。以言说人，岂非妾妇之道乎?</p><p>　　凡人于交友之间，口惠而实不至，则其出而事君也，必至于静言庸违。故舜之御臣也，敷奏以言，明试以功;而孔子之于门人，亦听其言而观其行。《唐书》言韦贯之自布衣为相，与人交，终岁无款曲，未尝伪辞以悦人。其贤于今之人远矣!</p><p>　　○序卦杂卦《序卦》、《杂卦》皆旁通之说，先儒疑以为非夫子之言，然《否》之大往小来，承《泰》之小往大来也;《解》之利西南，承《蹇》之利西南，不利东北也：是文王已有相受之义也。《益》之六二即《损》之六五也，其辞皆曰&ldquo;十朋之龟&rdquo;;《济》之九三即《济》之九四也，其辞皆曰&ldquo;臂无肤&rdquo;;《未济》之九四即《即济》之九三也，其辞皆曰&ldquo;伐鬼方&rdquo;：是周公已有反对之义也。必谓六十四卦皆然，则非《易》书之本意。或者夫子尝言之，而门人广之，如《春秋&middot;哀十四年》西狩获麟以后，续经之作耳。</p><p>　　○晋昼也明夷诛也苏氏曰：&ldquo;&lsquo;昼日三接&rsquo;，故曰昼;&lsquo;得其大首&rsquo;，故曰诛。《晋》当文明之世，群后四朝而车服以庸，揖让之事也;《明夷》逢昏乱之时，取彼凶残而杀伐用张，征诛之事也。一言昼，一言诛，取其音协尔。&rdquo;</p><p>　　○孔子论《易》孔子论《易》，见于《论语》者二章而已：曰&ldquo;加我数年，五十以学《易》，可以无大过矣&rdquo;;曰&ldquo;南人有言曰：&lsquo;人而无恒，不可以作巫医。&rsquo;善夫，不恒其德，或承之羞。子曰：&lsquo;不占而已矣。&rsquo;&rdquo;是则圣人之所以学《易》者，不过庸言、庸行之间，而不在乎图书象数也。今之穿凿图象以自为能者，畔也。《记》者于夫子学《易》之言而即继之曰：&ldquo;子所雅言，诗、书、执礼，皆雅言也。&rdquo;是知夫子平日不言《易》而其言诗、书、执礼者，皆言《易》也。人苟循乎诗、书、执礼之常，而不越焉，则自天佑之，吉无不利矣。故其作《系辞传》，于&ldquo;悔吝无咎&rdquo;之旨，特谆谆焉;而《大象》所言，凡其体之于身、施之于政者，无非用《易》之事。然辞本乎象，故曰&ldquo;君子居则观其象而玩其辞&rdquo;。观之者浅，玩之者深矣。其所以与民同患者，必于辞焉著之，故曰&ldquo;圣人之情见乎辞&rdquo;。若&ldquo;天一地二&rdquo;、&ldquo;易有太极&rdquo;二章皆言数之所起，亦赞《易》之所不可遗，而未尝专以象数教人为学也。是故&ldquo;出入以度，无有师保，如临父母&rdquo;，文王、周公、孔子之《易》也;希夷之图，康节之书，道家之《易》也。自二子之学兴，而空疏之人、迂怪之士举窜迹于其中以为《易》，而其《易》为方术之书，于圣人寡过反身之学去之远矣。</p><p>　　&ldquo;《诗》三百，一言以蔽之，曰思无邪。&rdquo;《易》六十四卦，三百八十四爻，一言以蔽之，曰&ldquo;不恒其德，或承之羞&rdquo;。夫子所以思，得见夫有恒也;有恒然后可以无大过。</p><p>　　○七八九六《易》有七、八、九、六，而爻但系九、六者，举隅之义也。故发其例于《乾》、《坤》二卦曰&ldquo;用九&rdquo;、&ldquo;用六&rdquo;，用其变也。亦有用其不变者，《春秋传》穆姜遇《艮》之八，《晋语》董因得《泰》之八是也。《艮》言之，二爻独变则名之六，余爻皆变而二爻独不变则名之八，是知《乾》、《坤》亦有用七用八时也。《乾》爻皆变而初独不变，曰&ldquo;初七，潜龙勿用&rdquo;可也;《坤》爻皆变而初独不变，曰&ldquo;初八，履霜，坚冰至&rdquo;可也。占变者其常也，占不变者其反也，故圣人系之九、六。欧阳永叔曰：&ldquo;《易》道占其变，故以其所占者名爻，不谓六爻，皆九六也。&rdquo;得之矣。</p><p>　　赵汝梅《易辑闻》曰：&ldquo;揲蓍策数，凡得二十八，虽为《乾》亦称七;凡得三十二，虽为《坤》亦称八。&rdquo;</p><p>　　杨彦龄《笔录》曰：&ldquo;杨损之，蜀人，博学善称说。余尝疑《易》用九、六，而无七、八。损之云：&lsquo;卦画七、八，爻称九、六。&rsquo;&rdquo;</p><p>　　《乾》之策二百一十有六，《坤》之策百四十有四，亦是举九、六以该七、八也。朱子谓七、八之合，亦三百有六十也。</p><p>　　○卜筮舜曰：&ldquo;官占，惟先蔽志，昆命于元龟。&rdquo;《诗》曰：&ldquo;爰始爰谋，爰契我龟。&rdquo;《洪范》曰：&ldquo;谋及乃心，谋及卿士，谋及庶人，谋及卜筮。&rdquo;孔子之赞《易》也，亦曰：&ldquo;人谋鬼谋。&rdquo;夫庶人至贱也，而犹在蓍龟之前，故尽人之明而不能决，然后谋之鬼焉。故古人之于人事也信而有功，于鬼也严而不渎。子之必孝，臣之必忠，此不待卜而可知也。其所当为，虽凶而不可避也。故曰：&ldquo;欲从灵氛之吉占兮，心犹豫而狐疑。&rdquo;又曰：&ldquo;用君之心，行君之意，龟策诚不能知此事。&rdquo;善哉!屈子之言，其圣人之徒欤!</p><p>　　《卜居》，屈原自作，设为问答，以见此心，非鬼神吉凶之所得而移耳。王逸《序》乃曰：&ldquo;心迷意惑，不知所为，往至太卜之家，决之蓍龟，冀闻异策，以定嫌疑。&rdquo;则与屈子之旨大相背戾矣。洪兴祖补注曰：&ldquo;此篇上句皆原所从，下句皆原所去。时之人去其所当从，从其所当去。其所谓吉，乃原所谓凶也。&rdquo;可谓得屈子之心者矣。</p><p>　　《礼记&middot;少仪》：&ldquo;问卜筮曰：&lsquo;义与?志与?义则可问，志则否。&rsquo;&rdquo;子孝臣忠，义也;违害就利，志也。卜筮者，先王所以教人去利怀仁义也。石骀仲卒，无适子，有庶子六人，卜所以为后者。曰：&ldquo;沐浴佩玉则兆。&rdquo;五人者皆沐浴佩玉，石祁子曰：&ldquo;孰有执亲之丧，而沐浴佩玉者乎!&rdquo;不沐浴佩玉，石祁子兆。卫人以龟为有知也。南蒯将叛，枚筮之，遇《坤》之《比》，曰：&ldquo;黄裳元吉。&rdquo;子服惠伯曰：&ldquo;忠信之事则可，不然必败。外强内温，忠也;和以率贞，信也。故曰黄堂凶吉。黄，中之色也;裳，下之饰也。元，善之长也。中不忠，不得其色;下不共，不得其饰;事不善，不得其极。且夫《易》不可以占险，犹有阙也。筮虽吉，未也。&rdquo;南蒯果败。是以严君平之卜筮也，与人子言&ldquo;依于孝&rdquo;，与人弟言&ldquo;依于顺&rdquo;，与人臣言&ldquo;依于忠&rdquo;。而高允亦有筮者，当依附爻象，劝以忠孝之论，其知卜筮之旨矣。</p><p>　　《申鉴》：&ldquo;或问卜筮曰：&lsquo;德斯益，否斯损。&rsquo;曰：&lsquo;何谓也?吉而济凶而救之谓德，吉而恃凶而怠之谓损。&rsquo;&rdquo;</p><p>　　君子将有为也，将有行也，问焉而以言，其受命也如乡，告其为也，告其行也，死生有命，富贵在天。若是，则无可为也，无可行也。不当问，问亦不告也。《易》以前民用也，非以为人前知也。求前知，非圣人之道也。是以《少仪》之训曰：&ldquo;毋测未至。&rdquo;</p><p>　　郭璞尝过颜含，欲为之筮，含曰：&ldquo;年在天，位在人，修己而天不与者，命也;守道而人不知者，性也。自有性命，无劳蓍龟。&rdquo;</p><p>　　文中子子谓：&ldquo;北山黄公善医，先寝食而后针药;汾阴侯生善筮，先人事而后说卦。&rdquo;</p><p>　　《金史&middot;方伎传序》曰：&ldquo;古之为术以吉凶导人而为善，后世术者或以休咎导人而为不善。&rdquo;</p>"}