{"id":"103614","title":"哀公问第二十七","content":"<p>　　哀公问于孔子曰：&ldquo;大礼何如?君子之言礼，何其尊也?&rdquo;孔子曰：&ldquo;丘也 小人也，不足以知礼。&rdquo;君曰：&ldquo;否!吾子言之也。&rdquo;孔子曰：&ldquo;丘闻之，民之 所由生，礼为大。非礼无以节事天地之神也，非礼无以辨君臣上下长幼之位也， 非礼无以别男女父子兄弟之亲，昏姻疏数之交也。君子以此之为尊敬然。然后以 其所能教百姓，不废其会节。既有成事，然后治其雕镂文章黼黻以嗣。其顺之也。 然后言其丧算，备其鼎俎，设其豕腊，修其宗庙，岁时以敬祭祀，以序宗族。即 安其居，节丑其衣服，卑其宫室，车不雕几，哭不刻镂，食不贰味，以与民同 利。昔之君子之行礼者如此。&rdquo;</p><p>　　公曰：&ldquo;今之君子，胡莫行之也?&rdquo;孔子曰：&ldquo;今之君子，好实无厌，淫德 不倦。荒怠傲慢，固民是尽，午其众以伐有道;求得当欲，不以其所。昔之用民 者由前，今之用民者由后。今之君子，莫为礼也。&rdquo;</p><p>　　孔子侍坐于哀公，哀公曰：&ldquo;敢问人道谁为大。&rdquo;孔子愀然作色而对曰： &ldquo;君之及此言也，百姓之德也!固臣敢无辞而对?人道，政为大。&rdquo;公曰：&ldquo;敢 问何谓为政?&rdquo;孔子对曰：&ldquo;政者正也。君为正，则百姓从政矣。君之所为，百 姓之所从也。君所不为，百姓何从?&rdquo;公曰：&ldquo;敢问为政如之何?&rdquo;孔子对曰： &ldquo;夫妇别，父子亲，君臣严。三者正，则庶物从之矣。&rdquo;公曰：&ldquo;寡人虽无似也， 愿闻所以行三言之道，可得闻乎?&rdquo;孔子对曰：&ldquo;古之为政，爱人为大。所以治 爱人，礼为大。所以治礼，敬为大。敬之至矣，大昏为大。大昏至矣!大昏既至， 冕而亲迎，亲人也。亲之也者，亲之也。是故，君子兴敬为亲，舍敬，是遗亲也。 弗爱不亲;弗敬不正。爱与敬，其政之本与?&rdquo;</p><p>　　公曰：&ldquo;寡人愿有言然。冕而亲迎，不已重乎?&rdquo;孔子愀然作色而对曰： &ldquo;合二姓之好，以继先圣之后，以为天地宗庙社稷之主，君何谓已重乎?&rdquo;公曰： &ldquo;寡人固!不固，焉得闻此言也。寡人欲问，不得其辞，请少进!&rdquo;孔子曰： &ldquo;天地不合，万物不生。大昏，万世之嗣也，君何谓已重焉!&rdquo;孔子遂言曰： &ldquo;内以治宗庙之礼，足以配天地之神明;出以治直言之礼，足以立上下之敬。物 耻，足以振之;国耻，足以兴之。为政先礼，礼，其政之本与?&rdquo;孔子遂言曰： &ldquo;昔三代明王之政，必敬其妻子也，有道。妻也者，亲之主也，敢不敬与?子也 者，亲之后也，敢不敬与?君子无不敬也，敬身为大。身也者，亲之枝也，敢不 敬与?不能敬其身，是伤其亲;伤其亲，是伤其本;伤其本，枝从而亡。三者， 百姓之象也。身以及身，子以及子，妃以及妃，君行此三者，则忾乎天下矣，大 王之道也。如此，则国家顺矣。&rdquo;</p><p>　　公曰：&ldquo;敢问何谓敬身?&rdquo;孔子对曰：&ldquo;君子过言，则民作辞;过动，则民 作则。君子言不过辞，动不过则，百姓不命而敬恭。如是，则能敬其身;能敬其 身，则能成其亲矣。&rdquo;公曰：&ldquo;敢问何谓成亲?&rdquo;孔子对曰：&ldquo;君子也者，人之 成名也。百姓归之名，谓之君子之子。是使其亲为君子也，是为成亲之名也已。&rdquo; 孔子遂言曰：&ldquo;古之为政，爱人为大。不能爱人，不能有其身;不能有其身，不 能安土;不能安土，不能乐天;不能乐天，不能成其身。&rdquo;</p><p>　　公曰：&ldquo;敢问何谓成身?&rdquo;孔子对曰：&ldquo;不过乎物。&rdquo;公曰：&ldquo;敢问君子何 贵乎天道也?&rdquo;孔子对曰：&ldquo;贵其不已。如日月东西相从而不已也，是天道也; 不闭其久，是天道也;无为而物成，是天道也;已成而明，是天道也。&rdquo;公曰： &ldquo;寡人『舂心』，愚冥烦子志之心也。&rdquo;孔子蹴然辟席而对曰：&ldquo;仁人不过乎物， 孝子不过乎物。是故，仁人之事亲也如事天，事天如事亲，是故孝子成身。&rdquo;公 曰：&ldquo;寡人既闻此言也，无如后罪何!&rdquo;孔子对曰：&ldquo;君之及此言也，是臣之福 也。&rdquo;</p>"}