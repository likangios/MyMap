{"id":"103641","title":"冠义第四十三","content":"<p>　　凡人之所以为人者，礼义也。礼义之始，在于正容体、齐颜色、顺辞令。容 体正，颜色齐，辞令顺，而后礼义备。以正君臣、亲父子、和长幼。君臣正，父 子亲，长幼和，而后礼义立。故冠而后服备，服备而后容体正、颜色齐、辞令顺。 故曰：&ldquo;冠者，礼之始也。&rdquo;是故古者圣王重冠。 古者冠礼筮日筮宾，所以敬冠事，敬冠事，所以重礼，重礼，所以为国本也。 故冠于阼，以著代也。醮于客位，三加弥尊，加有成也。已冠而字之，成人 之道也。见于母，母拜之，见于兄弟，兄弟拜之，成人而与为礼也。玄冠玄端奠 挚于君，遂以挚见于乡大夫乡先生，以成人见也。</p><p>　　成人之者，将责成人礼焉也。责成人礼焉者，将责为人子、为人弟、为人臣、 为人少者之礼行焉。将责四者之行于人，其礼可不重与? 故孝弟忠顺之行立，而后可以为人，可以为人，而后可以治人也。故圣王重 礼。故曰：&ldquo;冠者，礼之始也，嘉事之重者也。&rdquo;是故古者重冠，重冠故行之于 庙，行之于庙者，所以尊重事。尊重事而不敢擅重事，不敢擅重事，所以自卑而 尊先祖也。</p>"}