{"id":"100961","title":"付嘱品第十","content":"<p>　　师，一日唤门人法海、志诚、法达、神会、智常、智通、志彻、志道、法珍、法如等曰：&lsquo;汝等不同余人，吾灭度后，各为一方师。吾今教汝说法，不失本宗，先须举三科法门，动用三十六对，出没即离两边，说一切法莫离自性。忽有人问汝法，出语尽双，皆取对法，来去相因，究竟三法尽除，更无去处。&rsquo;</p><p>　　&lsquo;三科法门者，阴界入也。阴是五阴：色受想行识是也。入是十二入，外六尘：色、声、香、味、触、法;内六门：眼、耳、鼻、舌、身、意是也。界是十八界：六尘、六门、六识是也。自性能含万法，名含藏识;若起思量，即是转识。生六识，出六门，见六尘，如是一十八界，皆从自性起用。自性若邪，起十八邪;自性若正，走十八正。含恶用即众生用，善用即佛用。用由何等，由自性有。&rsquo;</p><p>　　&lsquo;对法外境，无情五对：天与地对，日与月对，明与暗对，阴与阳对，水与火对，此是五对也。法相语言十二对：语与法对，有与无对，有色与无色对，有相与无相对，有漏与无漏对，色与空对，动与静对，清与浊对，凡与圣对，僧与俗对，老与少对，大与小对，此是十二对也。自性起用十九对：长与短对，邪与正对，痴与慧对，愚与智对，乱与定对，慈与毒对，戒与非对，直与曲对，实与虚对，险与平对，烦恼与菩提对，常与无常对，悲与害对，喜与嗔对，舍与悭对，进与退对，生与灭对，法身与色身对，化身与报身对，此是十九对也。&rsquo;</p><p>　　师言：&lsquo;此三十六对法若解用，即通贯一切经法，出入即离两边，自性动用，共人言语，外于相离相，内于空离空，若全著相。即长邪见，若全执空，即长无明。执空之人，有谤经直言不用文字，即云不用文字，人亦不合语言，只此语言，便是文字之相。又云直道不立文字，即此不立两字，亦是文字，见人所说，便即谤他言著文字。汝等须知，自迷犹可，又谤佛经，不要谤经，罪障无数。若著相于外，而作法求真，或广立道场，说有无之过患，如是之人，累劫不可见性，但听依法修行，又莫百物不思，而于道性窒碍。若听说不修，令人反生邪念，但依法修行，无住相法施。汝等若悟，依此说，依此用，依此行，依此作，即不失本宗。若有人问汝义，问有，将无对;问无，将有对;问凡，以圣对;问圣，以凡对。二道相因，生中道义，汝一问一对，余问一依此作，即不失理也。设有人问：&ldquo;何名为暗?&rdquo;答云：&ldquo;明是因，暗是缘，明没则暗，以明显晦，以暗显明，来去相因，成中道义。余问，悉皆如此。&rdquo;汝等于后传法，依此转相教授，勿失宗旨。&rsquo;</p><p>　　师于大极元年壬子延和七月命门人往新州国恩寺建塔，仍令促工。次年夏末落成。七月一日，集徒众曰：&lsquo;吾至八月，欲离世间，汝等有疑，早须相问，为汝破疑，令汝迷尽。吾若去后，无人教汝。&rsquo;</p><p>　　法海等闻，悉皆涕泣，惟有神会，神情不动，亦无涕泣。</p><p>　　师云：&lsquo;神会小师，却得善不善等，毁誉不动，哀乐不生，余者不得。数年山中，竟修何道?汝今悲泣，为忧阿谁?若忧吾不知去处，吾自知去及;吾若不知去处，终不预报于汝。汝等悲泣，盖为不知吾去处;若知吾去处，即不合悲泣。法性本无生灭去来，汝等尽坐，吾与汝说一偈，名曰&ldquo;真假动静偈。&rdquo;汝等诵取此偈，与吾意同，依此修行，不失宗旨。&rsquo;</p><p>　　众僧作礼，请师作偈，偈曰：</p><p>　　&lsquo;一切无有真，不以见于真，若见于真者，是见尽非真。</p><p>　　若能自有真，离假即心真，自心不离假，无真何处真?</p><p>　　有情即解动，无情即不动，若修不动行，同无情不动。</p><p>　　若觅真不动，动上有不动，不动是不动，无情无佛种。</p><p>　　能善分别相，第一义不动，但作如此见，即是真如用。</p><p>　　报诸学道人，努力须用意，莫于大乘门，却执生死智。</p><p>　　若言下相应，即共论佛义，若实不相应，合掌令欢喜。</p><p>　　此宗本无诤，诤即失道意，执逆诤法门，自性入生死。&rsquo;</p><p>　　时，徒众闻说偈已，普皆作礼，并体师意，各各摄心，依法修行，更不敢诤，乃知大师不久住世。</p><p>　　法海上座再拜问曰：&lsquo;和尚入灭之后，衣法当付何人?&rsquo;</p><p>　　师曰：&lsquo;吾于大梵寺说法以至于今，抄录流行，目曰：&ldquo;法宝坛经&rdquo;，汝等守护，递相传授，度诸群生，但依此说，是名正法。今为汝等说法，不付其衣，盖为汝等信根淳熟，决定无疑堪任大事。然据先祖达摩大师付授偈意，衣不合传。局曰：</p><p>　　&ldquo;吾本来兹土，传法救迷情，一花开五叶，结果自然成。&rdquo;&rsquo;</p><p>　　师复曰：&lsquo;汝等若欲成就种智，须达一相三昧，一行三昧。若于一切处而不住相，于彼相中不生憎爱，亦无取舍，不念利益成坏等事，安闲恬静，虚融澹泊，此名一相三昧。若于一切处行住坐卧，纯一直心不动道场，其成净土，此名一行三昧。若人具二三昧，如地有种，今藏长养，成熟其实，一相一行，亦复如是。我今说法，犹如时雨，普润大地，汝等佛性，譬诸种子，遇兹沾洽，悉皆发生。承吾旨者，决获菩提;依吾行者，定证妙果。听吾偈曰：</p><p>　　&ldquo;心地含诸种，普雨悉皆萌，</p><p>　　顿悟花情已，菩提果自成。&rdquo;&rsquo;</p><p>　　师说偈已，曰：&lsquo;其法无二，其心亦然，其道清净，亦无诸相。汝等慎勿观静，及空其心;此心本净，无可取舍，各自努力，随缘好去。&rsquo;</p><p>　　尔时，徒众作礼而退。</p><p>　　大师，七月八日，忽谓门人曰：&lsquo;吾欲归新州，汝等速理舟楫。&rsquo;</p><p>　　大众哀留甚坚，师曰：&lsquo;诸佛出现，犹示涅槃;有来必去，理亦常然。吾此形骸，归必有所。&rsquo;</p><p>　　众曰：&lsquo;师从此去，早晚可回。&rsquo;</p><p>　　师曰：&lsquo;叶落归根，来时无口。&rsquo;</p><p>　　又问曰：&lsquo;正法眼藏，传付何人?&rsquo;</p><p>　　师曰：&lsquo;有道者得，无心者通。&rsquo;</p><p>　　问曰：&lsquo;未知从上佛祖应现已来，传授几代，愿垂开示。&rsquo;</p><p>　　师云：&lsquo;古佛应世，已无数量，不可计也。今以七佛为始。过去庄严劫毗婆尸佛、尸弃佛、毗舍浮佛;今贤劫拘留孙佛、拘那含牟尼佛、迦叶佛、释迦文佛是为七佛。&rsquo;</p><p>　　&lsquo;释迦文佛首传</p><p>　　第一、摩诃迦叶尊者</p><p>　　第二、阿难尊者</p><p>　　第三、商那和修尊者</p><p>　　第四、优波(毛匊)多尊者</p><p>　　第五、提多迦尊者</p><p>　　第六、弥遮迦尊者</p><p>　　第七、婆须蜜多尊者</p><p>　　第八、佛驮难提尊者</p><p>　　第九、伏驮蜜多尊者</p><p>　　第十、(月劦)尊者</p><p>　　第十一、富那夜奢尊者</p><p>　　第十二、马呜大士</p><p>　　第十三、迦毗摩罗尊者</p><p>　　第十四、龙树大士</p><p>　　第十五、迦那提婆尊者</p><p>　　第十六、罗(目侯)罗多尊者</p><p>　　第十七、僧伽难提尊者</p><p>　　第十八、伽耶舍多尊者</p><p>　　第十九、鸠摩罗多尊者</p><p>　　第二十、阇耶多尊者</p><p>　　第二十一、婆修盘头尊者</p><p>　　第二十二、摩拏罗尊者</p><p>　　第二十三、鹤勒那尊者</p><p>　　第二十四、师子尊者</p><p>　　第二十五、婆舍斯多尊者</p><p>　　第二十六、不如蜜多尊者</p><p>　　第二十七、般若多罗尊者</p><p>　　第二十八、菩提达摩尊者</p><p>　　第二十九、慧可大师</p><p>　　第三十、僧璨大师</p><p>　　第三十一、道信大师</p><p>　　第三十二、弘忍大师</p><p>　　惠能是为三十三祖。从上诸祖，各有禀承，汝等向后递代流传，毋令乖误。&rsquo;</p><p>　　又问：&lsquo;此后无有难否?&rsquo;</p><p>　　师曰：&lsquo;吾灭后五六年，当有一人，欲取吾首。听吾谶曰：&ldquo;头上养亲，口里须餈，遇满之难，杨柳为官。&rdquo;&rsquo;大师，先天二年癸丑岁八月初三日-是年十二月，改元开元-于国恩寺斋罢，谓诸徒众曰：&lsquo;汝等各依位坐，吾与汝别。&rsquo;</p><p>　　法海自言：&lsquo;和尚留何教法，令后代迷人，得见佛性?&rsquo;</p><p>　　师言：&lsquo;汝等谛听，后代迷人，若识众生，即是佛性;若不识众生，万劫觅佛难逢。吾今教汝识自心众生，见自心佛性。欲求见佛，但识众生;只为众生迷佛，非是佛迷众生。自性若悟，众生是佛;自性若迷，佛是众生。自性平等，众生是佛;自性邪险，佛是众生。汝等心若险曲，即佛在众生中，一念平直，即是众生成佛。我心自有佛，自佛是真佛，自若无佛心，何处求真佛?汝等自心是佛，更莫狐疑，外无一物而能建立，皆是本心生万种法。故经云：&ldquo;心生，种种法生;心灭，种种法灭。&rdquo;吾今留一偈，与汝等别，名&ldquo;自性真佛偈&rdquo;。后代之人，识此偈意，自见本心，自成佛道。偈曰：</p><p>　　&ldquo;真如自性是真佛，邪见三毒是魔王，</p><p>　　邪迷之时魔在舍，正见之时佛在堂。</p><p>　　性中邪见三毒生，即是魔王来住舍，</p><p>　　正见自除三毒心，魔变成佛真无假。</p><p>　　法身报身及化身，三身本来是一身，</p><p>　　若向性中能自见，即是成佛菩提因。</p><p>　　本从化身生净性，净性常在化身中，</p><p>　　性使化身行正道，当来圆满真无穷。</p><p>　　淫性本是净性因，除淫即是净性身，</p><p>　　性中各自离五欲，见性刹那即是真。</p><p>　　今生若遇顿教门，忽悟自性见世尊，</p><p>　　若欲修行觅作佛，不知何处拟求真。</p><p>　　若能心中自见真，有真即是成佛因，</p><p>　　不见自性外觅佛，起心总是大痴人。</p><p>　　顿教法门今已留，救度世人须自修，</p><p>　　报汝当来学道者，不作此见大悠悠。&rdquo;&rsquo;</p><p>　　师说偈已，告曰：&lsquo;汝等好住，吾灭度后，莫作世情悲泣雨泪，受人吊问。身著孝服，非吾弟子，亦非正法。但识自本心，见自本性，无动无静，无生无灭，无去无来，无是无非，无住无往。恐汝等心迷，不会吾意，今再嘱汝，令汝见性。吾灭度后，依此修行，如吾在日;若违吾教，纵吾在世，亦无有益。&rsquo;</p><p>　　复说偈曰：</p><p>　　&lsquo;兀兀不修善，腾腾不造恶，</p><p>　　寂寂断见闻，荡荡心无著。&rsquo;</p><p>　　师说偈已，端坐至三更，忽谓门人曰：&lsquo;吾行矣!&rsquo;奄然迁化，于时异香满室，白虹属地，林木变自，禽兽哀呜。</p><p>　　十一月，广韶新三郡官僚，洎门人缁白，争迎真身，莫决所之。乃焚香祷曰：&lsquo;香烟指处，师所归焉。&rsquo;时，香烟直贯曹溪。十一月十三日，迁神龛并所传衣钵而回。</p><p>　　次年七月二十五日出龛，弟子才辩，以香泥上之。门人忆念取首之记，遂先以铁叶漆布，固护师颈入塔。忽于塔内，白光出现，直上冲天，三日始散。韶州奏闻，奉敕立碑纪师道行。</p><p>　　师，春秋七十有六，年二十四传衣，三十九祝发，说法利生三十七载。得旨嗣法者，四十三人，悟道超凡者，莫知其数。达摩所传信衣，中宗赐摩纳宝钵，及才辩塑师真相，并道具等，主塔侍者尸之，永镇宝林道场。流传坛经，以显宗旨，兴隆三宝，普利群生者。</p>"}