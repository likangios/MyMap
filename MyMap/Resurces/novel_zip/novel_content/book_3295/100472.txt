{"id":"100472","title":"卷二十一：异事异疾附","content":"<p>　　世传虹能入溪涧饮水，信然。熙宁中，余使契丹，至其极北黑水境永安山下卓帐。是时新雨霁，见虹下帐前涧中。余与同职扣涧观之，虹两头皆笄涧中。使人过涧，隔虹对立，相去数丈，中间如隔绡谷。自西望东则见;盖夕虹也。立涧之东西望，则为日所铄，都无所睹。久之稍稍正东，逾山而去。次日行一程，又复见之。孙彦先云：&ldquo;虹，雨中日影也，日照雨即有之。&rdquo;</p><p>　　皇佑中，苏州民家一夜有人以白垩书其墙壁，悉似&ldquo;在&rdquo;字，字稍异。一夕之间，数万家无一遗者;至于卧内深隐之处，户牖间无不到者。莫知其然，后亦无他异。</p><p>　　延州天山之巅，有奉国佛寺，寺庭中有一墓，世传尸毗王之墓也。尸毗王出于佛书《大智论》，言尝割身肉以饲饿鹰，至割肉尽。今天山之下有濯筋河，其县为肤施县。详&ldquo;肤施&rdquo;之义，亦与尸毗王说相符。按《汉书》，肤施县乃秦县名，此时尚未有佛书，疑后人傅会县名为说。虽有唐人一碑，已漫灭断折不可读。庆历中，施昌言镇鄜、延，乃坏奉国寺为仓，发尸毗墓，得千余秤炭，其棺椁皆朽，有枯骸尚完，胫骨长二尺余，颅骨大如斗。并得玉环玦七十余件，玉冲牙长仅盈尺，皆为在位者所取;金银之物，即入于役夫。争取珍宝，遗骸多为拉碎，但伫一小函中埋之。东上阁门使夏元象，时为兵马都监，亲董是役，为余言之甚详。至今天山仓侧，昏后独行者往往与鬼神遇，郡人甚畏之。</p><p>　　余于谯亳得一古镜，以手循之，当其中心，则摘然如灼龟之声。人或曰：&ldquo;此夹镜也。&rdquo;然夹不可铸，须两重合之。此镜甚薄，略无焊迹，恐非可合也。变使焊之，则其声当铣塞;今扣之，其声泠然纤远。既因抑按而响，刚铜当破，柔铜不能如此澄莹洞彻。历访镜工，皆罔然不测。</p><p>　　世传湖、湘间因震雷，有鬼神书&ldquo;谢仙火&rdquo;三字于木柱上，其字入木如刻，倒书之。此说甚着。近岁秀州华亭县，亦因雷震，有字在天王寺屋柱上，亦倒书，云：&ldquo;高洞杨雅一十六人火令章。&rdquo;凡十一字，内&ldquo;令章&rdquo;两字特奇劲，似唐人书体，至今尚在，颇与&ldquo;谢仙火&rdquo;事同。所谓&ldquo;火&rdquo;者，疑若队伍若干人为&ldquo;一火&rdquo;耳。余在汉东时，清明日雷震死二人于州守园中，胁上各有两字，如墨笔画，扶疏类柏叶，不知何字。</p><p>　　元厚之少时，曾梦人告之：&ldquo;异日当为翰林学士，须兄弟数人同在禁林。&rdquo;厚之自思素无兄弟，疑此梦为不然。熙宁中，厚之除学士，同时相先后入学士院子：一人韩持国维，一陈和叔绎，一邓文约绾，一杨元素绘，并厚之名绛。五人名皆从&ldquo;系&rdquo;，始悟弟兄之说。</p><p>　　木中有文，多是柿木。治平初，杭州南新县民家折柿木，中有&ldquo;上天大国&rdquo;四字。余亲见之，书法类颜真卿，极有笔力。&ldquo;国&rdquo;字中间&ldquo;或&rdquo;字，仍挑起作尖吕，全是颜笔，知其非伪者。其横画即是横理，斜画即是斜理。其木直剖，偶当&ldquo;天&rdquo;字中分，而&ldquo;天&rdquo;字不破，上下两画并一脚皆横挺出半指许，如木中之节。以两木合之，如合契焉。</p><p>　　卢中甫家吴中。尝未明而起，墙柱之下，有光煟然。就视之，似水而动。急以油纸扇挹之，其物在扇中滉漾，正如水银，而光艳烂然;以火烛之，则了无一物。又魏国大主家亦尝见此物。李团练评尝与余言，与中甫所见无少异，不知何异也。余昔年在海州，曾夜煮盐鸭卵，其间一卵，烂然通明如玉，荧荧然屋中尽明。置之器中十余日，臭腐几尽，愈明不已。苏州钱僧孺家煮一鸭卵，亦如是。物有相似者，必自是一类。</p><p>　　余在中书检正时，阅雷州奏牍，有人为乡民诅死，问其状，乡民能以熟食咒之，俄顷脍炙之类悉复为完肉;又咒之，则熟肉复为生肉;又咒之，则生肉能动，复使之能活，牛者复为牛，羊者复为羊，但小耳;更咒之，则渐大;既而复咒之，则还为熟食。人有食其肉，觉腹中淫淫而动，必以金帛求解;金帛不至，则腹裂而死，所食牛羊，自裂中出。狱具案上，观其咒语，但日&ldquo;东方王母桃，西方王母桃&rdquo;两句而已。其他但道其所欲，更无他术。</p><p>　　寿州八公山侧土中及溪涧之间，往往得小金饼，上有篆文&ldquo;刘主&rdquo;字，世传&ldquo;淮南王药金&rdquo;也。得之者至多，天下谓之&ldquo;印子金&rdquo;是也。然止于一印，重者不过半两而已，鲜有大者。余尝于寿春渔人处得一饼，言得于淮水中，凡重七两余，面有二十余印，背有五指及掌痕，纹理分明。传者以谓泥之所化，手痕正如握泥之迹。襄、随之间，故舂陵、白水地，发土多得金麟趾褭。妙趾中空，四傍皆有文，刻极工巧。褭作团饼，四边无模范迹，似于平物上滴成，如今干柿，土人谓之&ldquo;柿子金&rdquo;。《赵飞燕外传》：&ldquo;帝窥赵昭仪浴，多采金饼，以赐侍儿私婢。&rdquo;殆此类也。一枚重四两余，乃古之一斤也。色有紫艳，非他金可比。以刃切之，柔甚于铅;虽大块，亦可刀切，其中皆虚软。以石磨之，则霏霏成屑。小说谓麟趾褭，乃娄敬所为药金，方家谓之&ldquo;娄金&rdquo;，和药最良。《汉书注》亦云：&ldquo;异于他金。&rdquo;余在汉东一岁凡数家得之。有一窖数十饼者，余亦买得一饼。</p><p>　　旧俗正月望夜迎厕神，谓之紫姑。亦不必正月，常时皆可召。余少时见小儿辈等闲则召之，以为嬉笑。亲戚间曾有召之而不肯去者，两见有此，自后遂不敢召。景佑中，太常博士王纶家因迎紫姑，有神降其闺女，自称上帝后宫诸女，能文章，颇清丽，今谓之《女仙集》，行于世。其书有数体，甚有笔力，然皆非世间篆隶。其名有藻笺篆、茁金篆十余名。纶与先君有旧，余与其子弟游，亲见其笔迹。其家亦时见其形，但自腰以上见之，乃好女子;其下常为云气所拥。善鼓筝，音调凄婉，听者忘倦。尝谓其女曰：&ldquo;能乘云与我游乎?&rdquo;女子许之。乃自其庭中涌白云如蒸，女子践之，云不能载。神曰：&ldquo;汝履下有秽土，可去履而登。&rdquo;女子乃袜而登，如履缯絮，冉冉至屋复下。曰：&ldquo;汝未可往，更期异日。&rdquo;后女子嫁，其神乃不至，其家了无祸福。为之记传者甚详。此余目见者，粗志于此。近岁迎紫姑者极多，大率多能文章歌诗，有极工者。余屡见之，多自称蓬莱谪仙。医卜无所不能，棋与国手为敌。然其灵异显著，无如王纶家者。</p><p>　　世有奇疾者。吕缙叔以知制诰知颍州。忽得疾，但缩小，临终公如小儿。古人不曾有此疾，终无人识。有松滋令姜愚，无他疾，忽不识字。数年方稍稍复旧。又有一人家妾，视直物皆曲，弓弦界尺之类，视之皆如钩，医僧奉真亲见之。江南逆旅中一老妇，啖物不知饱。徐德占过逆旅，老妇愬以饥，其子耻之，对德占以蒸饼啖之，尽一竹篑，约百饼，犹称饥不已;日饭一石米，随即痢之，饥复如故。京兆醴泉主簿蔡绳，余友人也，亦得饥疾，每饥立须啖物，稍迟则顿仆闷绝。怀中常置饼饵，虽对贵官，遇饥亦便龁啖。绳有美行，博学有文，为时闻人，终以此不幸。无人识其疾，每为之哀伤。</p><p>　　嘉佑中，扬州有一珠，甚大，天晦多见。初出于天长县陂泽中，后转入甓社湖，又后乃在新开湖中，凡十余处，居民行人常常见之。余友人书斋在湖上，一夜忽见其珠，甚近。初微开其房，光自吻中出。如横一金线。俄顷忽张壳，其大如半席，壳中白光如银，珠大如拳，烂然不可正视。十余里间林木皆有影，如初日所照;远处但见天赤如野火;倏然远去，其行如飞;浮于波中，杳杳如日。古有明月之珠，此珠色不类月，荧荧有芒焰，殆类日光。崔伯易尝为《明珠赋》。伯易，高邮人，盖常见之。近岁不复出，不知所往。樊良镇正当珠往来处，行人至此，往往维船数宵以待现，名其亭为&ldquo;玩珠&rdquo;。</p><p>　　登州巨嵎山，下临大海。其山有时震动，山之大石皆颓入海中。如此已五十余年，土人皆以为常，莫知何谓。</p><p>　　士人宋述家有一珠，大如鸡卵，微绀色，莹彻如水。手持之映空而观，则末底一点凝翠，其上色渐浅;若回转，则翠处常在下，不知何物，或谓之&ldquo;滴翠珠&rdquo;。佛书：&ldquo;西域有&lsquo;琉璃珠&rsquo;，投之水中，虽深皆可见，如人仰望虚空月形。&rdquo;疑此近之。</p><p>　　登州海中，时有云气，如宫室、台观、城堞、人物、车马、冠盖，历历可见，谓之&ldquo;海市&rdquo;。或日&ldquo;蛟蜃之气所为&rdquo;，疑不然也。欧阳文忠曾出使河朔，过高唐县，驿舍中夜有鬼神自空中过，车马人畜之声一一可辨，其说甚详，此不具纪。问本处父老，云：&ldquo;二十年前尝昼过县，亦历历见人物。&rdquo;土人亦谓之&ldquo;海市，&rdquo;与登州所见大略相类也。</p><p>　　近岁延州永宁关大河岸崩，入地数十尺，土下得竹笋一林，凡数百茎，根干相连，悉化为石。适有中人过，亦取数茎去，云欲进呈。延郡素无竹，此入在数十尺土下，不知其何代物。无乃旷古以前，地卑气湿而宜竹耶?婺州金华山有松石，又如核桃、芦根、蛇蟹之类，皆有成石者;然皆其地本有之物，不足深怪。此深地中所无，又非本土所有之物，特可异耳。</p><p>　　治平中，泽州人家穿井，土中见一物，蜿蜿如龙蛇。大畏之，不敢角，久之，见其不动，试摸之，乃石也。村民无知，遂碎之，时程伯纯为晋城令，求得一段，鳞甲皆如生物。盖蛇蜃所化，如石蟹之类。</p><p>　　随州医蔡士宁常宝一息石，云：&ldquo;数十年前得于一道人。&rdquo;其色紫光，如辰州丹砂;极光莹，如映人;搜和药剂;有缠纽之纹;重如金锡。其上有两三窍，以细篾剔之，出赤屑如丹妙。病心狂热者，服麻子许即定。其斤两岁息。士宁不能名，忽以归余。或云&ldquo;昔人所练丹药也。&rdquo;形色既异，又能滋息，必非凡物，当求识者辨之。</p><p>　　随州大洪山作人李遥，杀人亡命。逾年，至秭归，因出市，见鬻柱杖者，等闲以数十钱买之。是时秭归适又有邑民为人所杀，求贼甚急。民之子见遥所操杖，识之，曰：&ldquo;此吾父杖也。&rdquo;遂以告官司。执遥验之，果邑民之杖也，榜掠备至。遥实买杖，而鬻仗者已不见，卒未有以自明。有司诘其行止来历，势不可隐，乃通随州，而大洪杀人之罪遂败。卒不知鬻杖者何人。市人千万，而遥适值之，因缘及其隐匿，此亦事之可怪者。</p><p>　　至和中，交趾献麟，如牛而大，通身皆大麟，首有一角。考之记传，与麟不类，当时有谓之山犀者。然犀不言有麟，莫知其的。回诏欲谓之麟，则虑夷獠见欺;不谓之麟，则未有以质之;止谓之&ldquo;异兽&rdquo;，最为慎重有体。今以余观之，殆天禄也。按《汉书》：&ldquo;灵帝中平三年，铸天禄、虾于平门外。&rdquo;注云：&ldquo;天禄，兽名。今邓州南阳县北《宗资碑》旁两兽，镌其膊，一曰天禄，一曰辟邪。&rdquo;元丰中，余过邓境，闻此石兽尚在，使人墨其所刻天禄、辟邪字观之，似缘似隶。其兽有角鬣，大鳞如手掌。南丰曾阜为南阳令，题宗资碑阴云：&ldquo;二兽膜之所刻独在，制作精巧，高七八尺，尾鬣皆鳞甲，莫知何象而名此也。&rdquo;今详其形，甚类交趾所献异兽，知其必天禄也。</p><p>　　钱塘有闻人绍者，常宝一剑。以十大钉陷柱中，挥剑一削，十钉皆截，隐如秤衡，而剑镴无纤迹。用力屈之如钩，纵之铿然有声，复直如弦。关中种谔亦畜一剑，可以屈置盒中，纵之复直。张景阳《七命》论剑曰：&ldquo;若其灵宝，则舒屈无方。&rdquo;盖自古有此一类，非常铁能为也。</p><p>　　嘉佑中，伯兄为卫尉丞，吴僧持一宝鉴来云：&ldquo;斋戒照之，当见前途吉凶。&rdquo;伯兄如其言，乃以水濡其鉴，鉴不甚明，仿佛见如人衣绯衣而坐。是时伯兄为京寺丞，衣绿，无缘遽有绯衣。不数月，英宗即位，覃恩赐绯。后数年，僧至京师，蔡景繁时为御史，尝照之，见已着貂蝉，甚自喜。不数日，摄官奉祠，遂假蝉冕。景繁终于承议郎，乃知鉴之所卜，唯知近事耳。</p><p>　　三司使宅，本印经院，熙宁中，更造三司宅。处薛师政经始，宅成，日官周琮曰：&ldquo;此宅前河，后直太社，不利居者。&rdquo;始自元厚之，自拜日入居之。不久，厚之谪去，而曾子宣继之。子宣亦谪去，子厚居之。子厚又逐，而余为三司使，亦以罪去。李奉世继为之，而奉世又谪。皆不缘三司职事，悉以他坐褫削。奉世去，发厚卿主计，而三司官废，宅毁为官寺，厚卿亦不终任。</p><p>　　《岭表异物志》记鳄鱼甚详。余少时到闽中，时王举直知潮州，钓得一鳄，其大如船，画以为图，而自序其下。大体其形如鼍，但喙长等其身，牙如锯齿。有黄、苍二色，或时有白者。尾有三钩，极铦利，遇鹿豕即以尾戟之以食。生卵甚多，或为鱼，或为鼍、鼋其为鳄者不过一二。土人设钩于大豕之身，筏而流之水中，鳄尾而食之，则为所毙。</p><p>　　嘉佑中，海州渔人获一物，鱼身而首如虎，亦作虎文;有两短足在肩，指爪皆虎也;长八、九尺。视人辄泪下。舁至郡中，数日方死。有父老云：&ldquo;昔年曾见之，谓之&lsquo;海蛮师&rsquo;。&rdquo;然书传小说未尝载。</p><p>　　邕州交寇之后，城垒方完，有定水精舍泥佛，辄自动摇，昼夜不息，如此逾月。时新经兵乱，人情甚惧。有司不敢隐，具以上闻，遂有诏令，置道场禳谢，动亦不己。时刘初知邕州，恶其惑众，乃舁像投江中。至今亦无他异。</p><p>　　洛中地内多宿藏，凡置第宅未经掘者，例出掘钱。张文孝左丞始以数千缗买洛大第，价已定，又求掘钱甚多，文孝必欲得之。累增至千余缗方售，人皆以为妄费。及营建庐舍，土中得一石匣，不甚大，而刻镂精妙，皆为花鸟异形，顶有篆字二十余，书法古怪，无人能读。发匣，得共金数百两。鬻之，金价正如买第之直，斸掘钱亦在其数，不差一钱。观其窾识文画，皆非近古所有。数已前定，则虽欲无妄费，安可得也?</p><p>　　熙宁九年，恩州武成县有旋风自东南来，望之插天如羊角，大木尽拔。俄顷旋风卷入云霄中。既而渐近，乃经县城，官舍民居略尽。悉卷入云中。县令儿女奴婢，卷去复坠地，死伤者数人。民间死伤亡失者，不可胜计。县城悉为丘墟，遂移今县。</p><p>　　宋次道《春明退朝录》言：&ldquo;天圣中，青州盛冬浓霜，屋瓦皆成面花之状。&rdquo;此事五代时已尝有之，余亦自两见如此。庆历中，京师集禧观渠中，冰纹皆成花果林木。元丰末，余到秀州，人家屋瓦上冰亦成花。每瓦一枝，正如画家所为折枝，有大花似牡丹、芍药者。细药如海棠、萱草辈者，皆有枝叶，无毫发不具，气象生下，虽巧笔不能为。以纸拓之，无异石刻。</p><p>　　熙宁中，河州雨雹，大者如鸡卵，小者如莲芡，悉如人莲芡，悉如人头，耳目口鼻皆具，无异镌刻。次年，王师平河州，蕃戎授首者甚众，岂克胜之符豫告邪?</p>"}