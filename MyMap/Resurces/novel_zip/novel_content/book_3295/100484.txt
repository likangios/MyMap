{"id":"100484","title":"续笔谈十一篇","content":"<p>　　鲁肃简公劲正不狥，爱憎出于天性，素与曹襄悼不协。天圣中，因议茶法，曹力挤肃简，因得罪去;赖上察其情，寝前命，止从罚俸。独三司使李谘夺职，谪洪州。及肃简病，有人密报肃简，但云&ldquo;今日有佳事。&rdquo;鲁闻之，顾婿张之曰：&ldquo;此必曹利用去也。&rdquo;试往侦之，果襄悼谪随州。肃简曰：&ldquo;得上殿乎?&rdquo;张曰：&ldquo;已差人押出门矣。&rdquo;鲁大惊曰：&ldquo;诸公误也，利用何罪至此?进退大臣，岂宜如此之遽?利用在枢密院，尽忠于朝廷。但素不学问，倔强不识好恶耳，此外无大过也。&rdquo;嗟惋久之，遽觉气塞。急召医视之，曰：&ldquo;此必有大不如意事动其气，脉已绝，不可复治。&rdquo;是夕，肃简薨。李谘在洪州，闻肃简薨，有诗曰：&ldquo;空令抱恨归黄壤，不见崇山谪去时。&rdquo;盖未知肃简临终之言也。</p><p>　　太祖皇帝常问赵普曰：&ldquo;天下何物最大?&rdquo;普熟思未答间，再问如前，普对曰：&ldquo;道理最大。&rdquo;上屡称善。</p><p>　　杜甫诗有&ldquo;家家养乌鬼，顿顿食黄鱼&rdquo;之句，近世注杜甫诗，引《夔州图经》称：&ldquo;峡中人谓鸬鹚为乌鬼。&rdquo;蜀人临水居者，皆养鸬鹚，系绳其颈，使之捕鱼，得鱼则倒提出之，至今如此。又尝有近侍奉使过夔、陕，见居人相率十百为曹，设牲酒于田间，众操兵仗，群噪而祭，谓之养鬼。养读去声。言乌蛮战殇，多与人为厉，每岁以此禳之;又疑此所谓养乌鬼者。</p><p>　　寇忠愍拜相白麻，杨大年之词，其间四句曰：&ldquo;能断大事，不拘小节。有干将之器，不露锋芒;怀照物之明，而能包纳。&rdquo;寇得之甚喜，曰：&ldquo;正得我胸中事。&rdquo;例外别赠白金百两。</p><p>　　陶渊明《杂诗》：&ldquo;采菊东篱下，悠然见南山。&rdquo;往时校定《文选》，改作&ldquo;悠然望南山&rdquo;，似未允当。若作&ldquo;望南山&rdquo;，则上下句意全不相属，遂非佳作。</p><p>　　狄侍郎棐之子遵度，有清节美才。年二十余，忽梦为诗，其两句曰：&ldquo;夜卧北斗寒挂枕，木落霜拱雁连天&rdquo;。虽佳句，有丘墓间意，不数月卒。高邮士人朱适，余舅氏之婿也。纳妇之夕，梦为诗两句曰：&ldquo;烧残红烛客未起，歌断一声尘绕梁。&rdquo;不逾月而卒。皆不祥之梦，然诗句清丽，皆为人所传。</p><p>　　成都府知录，虽京官，例皆庭参。苏明允常言：张忠定知成都府日，有一生，忘其姓名，为京寺丞知录事参军，有司责其庭趋，生坚不可。忠定怒曰：&ldquo;唯致仕即可免。&rdquo;生遂投牒乞致仕，自袖牒立庭中。仍献一诗辞忠定，其间两句曰：&ldquo;秋光都似宦情薄，山色不如归意浓。&rdquo;忠定大称赏，自降阶执生手曰：&ldquo;部内有诗人如此而不知，咏罪人也。&rdquo;遂与之升阶置酒，欢语终日，还其牒，礼为上客。</p><p>　　王元之知黄州日，有两虎入郡城夜斗，一虎死，食其半。又群鸡夜鸣，司天占之曰：&ldquo;长吏灾&rdquo;。时元之已病，未几移刺蕲州，到任谢上表两联曰：&ldquo;宣室鬼神之问，绝望生还;茂陵封禅之书，付之身后。&rdquo;上闻之愕然，顾近侍曰：&ldquo;禹偁安否?何以为此语?&rdquo;不逾月，元之果卒，年四十八。遗表曰：&ldquo;岂知游岱之魂，遂协生桑之梦。&rdquo;</p><p>　　元佑六年，高丽使人入贡，上元节于阙前赐酒，皆赋《观灯》诗，时有佳句。进奉副使魏继延句有&ldquo;千仞彩山擎日起，一声天乐漏云来。&rdquo;主薄朴景绰句有&ldquo;胜事年年传习久，盛观今属远方宾。&rdquo;</p><p>　　欧阳文忠有《奉使回寄刘原甫》诗云：&ldquo;老我倦鞍马，谁能事吟嘲?&rdquo;王荆公《赠弟和甫》诗云：&ldquo;老我衔主恩，结草以为期。&rdquo;言&ldquo;老我&rdquo;则语有情，上下句皆有惜老之意。若作&ldquo;我老&rdquo;，与&ldquo;老我&rdquo;虽同，而语无情，诗意遂颓惰。此文章佳语，独可心喻。</p><p>　　韩退之诗句有&ldquo;断送一生唯有酒&rdquo;，又曰&ldquo;破除万事无过酒。&rdquo;王荆公戏改此两句为一字题四句曰：&ldquo;酒，酒，破除万事无过，断送一生唯有。&rdquo;不损一字，而意韵如自为之。</p>"}