{"id":"100278","title":"谦让第十九（凡三章）","content":"<p>　　贞观二年，太宗谓侍臣曰：&ldquo;人言作天子则得自尊崇，无所畏惧，朕则以为正合自守谦恭，常怀畏惧。昔舜诚禹曰：&lsquo;汝惟不矜，天下莫与汝争能;汝惟不伐，天下莫与汝争功。&rsquo;又《易》曰：&lsquo;人道恶盈而好谦。&rsquo;凡为天子，若惟自尊崇，不守谦恭者，在身傥有不是之事，谁肯犯颜谏奏?朕每思出一言，行一事，必上畏皇天，下惧群臣。天高听卑，何得不畏?群公卿士，皆见瞻仰，何得不惧?</p><p>　　以此思之，但知常谦常惧，犹恐不称天心及百姓意也。&rdquo;魏徵曰：&ldquo;古人云：&lsquo;靡不有初，鲜克有终。&rsquo;愿陛下守此常谦常惧之道，日慎一日，则宗社永固，无倾覆矣。唐、虞所以太平。实用此法。&rdquo;</p><p>　　贞观三年，太宗问给事中孔颖达，曰：&ldquo;《论语》云：&lsquo;以能问於不能，以多问於寡，有若无，实若虚。&rsquo;何谓也?&rdquo;颖达对曰：&ldquo;圣人设教，欲人谦光，己虽有能，不自矜大，仍就不能之人，求访能事。己之才艺虽多，犹病以为少，仍就寡少之人更求所益。己之虽有，其状若无，己之虽实，其容若虚。非惟匹庶，帝王之德，亦当如此。夫帝王内蕴神明，外须玄默，使深不可知。故《易》称&lsquo;以《蒙》养正，以《明夷》莅众&rsquo;，若其位居尊极，炫耀聪明，以才陵人，饰非拒谏，则上下情隔，君臣道乖，自古灭亡，莫不由此也。&rdquo;太宗曰：&ldquo;《易》云：&lsquo;劳谦，君子有终，吉。&rsquo;诚如卿言。&rdquo;诏赐物二百段。</p>"}