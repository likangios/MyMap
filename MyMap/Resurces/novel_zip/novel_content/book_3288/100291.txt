{"id":"100291","title":"赦令第三十二（凡四章）","content":"<p>　　贞观七年，太宗谓侍臣曰：&ldquo;天下愚人者多，智人者少，智者不肯为恶，愚人好犯宪章。凡赦宥之恩，惟及不轨之辈。古语云：&lsquo;小人之幸，君子之不幸。&rsquo;&lsquo;一岁再赦，善人喑哑。&rsquo;凡养稂莠者伤禾稼，惠奸宄者贼良人，昔&lsquo;文王作罚，刑兹无赦。&rsquo;又蜀先主尝谓诸葛亮曰：&lsquo;吾周旋陈元方、郑康成之间，每见启告理乱之道备矣，曾不语赦。&rsquo;故诸葛亮理蜀十年不赦，而蜀大化。梁武帝每年数赦，卒至倾败。夫谋小仁者，大仁之贼，故我有天下已来，绝不放赦。今四海安宁，礼义兴行，非常之恩，弥不可数。将恐愚人常冀侥幸，惟欲犯法，不能改过。&rdquo;</p><p>　　贞观十年，太宗谓侍臣曰：&ldquo;国家法令，惟须简约，不可一罪作数种条。格式既多，官人不能尽记，更生奸诈，若欲出罪即引轻条，若欲入罪即引重条。数变法者，实不益道理，宜令审细，毋使互文。&rdquo;</p><p>　　贞观十一年，太宗谓侍臣曰：&ldquo;诏令格式，若不常定，则人心多惑，奸诈益生。《周易》称&lsquo;涣汗其大号&rsquo;，言发号施令，若汗出於体，一出而不复也。</p><p>　　《书》曰：&lsquo;慎乃出令，令出惟行，弗为反。&rsquo;且汉祖日不暇给，萧何起於小吏，制法之后，犹称画一。今宜详思此义，不可轻出诏令，必须审定，以为永式。&rdquo;</p><p>　　长孙皇后遇疾，渐危笃。皇太子启后曰：&ldquo;医药备尽，今尊体不瘳，请奏赦囚徒并度人入道，冀蒙福祐。&rdquo;后曰：&ldquo;死生有命，非人力所加，若修福可延，吾素非为恶者;若行善无效，何福可求?赦者国之大事，佛道者，上每示存异方之教耳。常恐为理体之弊，岂以吾一妇人而乱天下法?不能依汝言。&rdquo;</p>"}