{"id":"100286","title":"崇儒学第二十七（凡六章）","content":"<p>　　太宗初践祚，即於正殿之左，置弘文馆，精选天下文儒，令以本官兼署学士，给以五品珍膳，更日宿直，以听朝之隙引入内殿，讨论坟典，商略政事，或至夜分乃罢。又诏勋贤三品已上子孙为弘文学生。</p><p>　　贞观二年，诏停周公为先圣，始立孔子庙堂於国学，稽式旧典，以仲尼为先圣，颜子为先师，两边俎豆干戚之容，始备于兹矣。是岁大收天下儒士，赐帛给传，令诣京师，擢以不次，布在廊庙者甚众。学生通一大经已上，咸得署吏。国学增筑学舍四百馀间，国子、太学、四门、广文亦增置生员，其书、算各置博士、学生，以备众艺。太宗又数幸国学，令祭酒、司业、博士讲论，毕，各赐以束帛。</p><p>　　四方儒士负书而至者，盖以千数。俄而吐蕃，及高昌、高丽、新罗等诸夷酋长，亦遣子弟请入于学。於是国学之内，鼓箧升讲筵者，几至万人，儒学之兴，古昔未有也。</p><p>　　贞观十四年诏曰：&ldquo;梁皇侃、褚仲都，周熊安生、沈重，陈沈文阿、周弘正、张讥，隋何妥、刘炫，并前代名儒，经术可纪，加以所在学徒，多行其讲疏，宜加优赏，以劝后生，可访其子孙见在者，录姓名奏闻。&rdquo;二十一年诏曰：&ldquo;左丘明、卜子夏、公羊高、穀梁赤、伏胜、高堂生、戴圣、毛苌、孔安国、刘向、郑众、杜子春、马融、卢植、郑玄、服虔、何休、王肃、王弼、杜预、范甯等二十有一人，并用其书，垂於国胄，既行其道，理合褒崇，自今有事於太学，可并配享尼父庙堂。&rdquo;其尊儒重道如此。</p><p>　　贞观二年，太宗谓侍臣曰：&ldquo;为政之要，惟在得人，用非其才，必难致治。</p><p>　　今所任用，必须以德行、学识为本。&rdquo;谏议大夫王珪曰：&ldquo;人臣若无学业，不能识前言往行，岂堪大任。汉昭帝时，有人诈称卫太子，聚观者数万人，众皆致惑。</p><p>　　隽不疑断以蒯聩之事。昭帝曰：&lsquo;公卿大臣，当用经术明於古义者，此则固非刀笔俗吏所可比拟。&rsquo;&rdquo;上曰：&ldquo;信如卿言。&rdquo;</p><p>　　贞观四年，太宗以经籍去圣久远，文字讹谬，诏前中书侍郎颜师古於秘书省考定《五经》。及功毕，复诏尚书左仆射房玄龄集诸儒重加详议。时诸儒传习师说，舛谬已久，皆共非之，异端蜂起。而师古辄引晋、宋已来古本，随方晓答，援据详明，皆出其意表，诸儒莫不叹服。太宗称善者久之，赐帛五百匹，加授通直散骑常侍，颁其所定书於天下，令学者习焉。太宗又以文学多门，章句繁杂，诏师古与国子祭酒孔颖达等诸儒，撰定《五经》疏义，凡一百八十卷，名曰《五经正义》，付国学施行。</p><p>　　太宗尝谓中书令岑文本曰：&ldquo;夫人虽禀定性，必须博学以成其道，亦犹蜃性含水，待月光而水垂;木性怀火，待燧动而焰发;人性含灵，待学成而为美。是以苏秦刺股，董生垂帷。不勤道艺，则其名不立。&rdquo;文本对曰：&ldquo;夫人性相近，情则迁移，必须以学饬情以成其性。《礼》云：&lsquo;玉不琢不成器，人不学不知道。&rsquo;所以古人勤於学问，谓之懿德。&rdquo;</p>"}