{"id":"100289","title":"务农第三十（凡四章）","content":"<p>　　贞观二年，太宗谓侍臣曰：&ldquo;凡事皆须务本，国以人为本，人以衣食为本，凡营衣食，以不失时为本。夫不失时者，在人君简静乃可致耳。若兵戈屡动，土木不息，而欲不夺农时，其可得乎?&rdquo;王珪曰：&ldquo;昔秦皇、汉武，外则穷极兵戈，内则崇侈宫室，人力既竭，祸难遂兴，彼岂不欲安人乎?失所以安人之道也。亡隋之辙，殷鉴不远，陛下亲承其弊，知所以易之，然在初则易，终之实难。伏愿慎终如始，方尽其美。&rdquo;太宗曰：&ldquo;公言是也。夫安人宁国，惟在於君，君无为则人乐，君多欲则人苦，朕所以抑情损欲，克己自励耳。&rdquo;</p><p>　　贞观二年，京师旱，蝗虫大起。太宗入苑视禾，见蝗虫，掇数枚而咒曰：&ldquo;人以穀为命，而汝食之，是害於百姓。百姓有过，在予一人，尔其有灵，但当蚀我心，无害百姓。&rdquo;将吞之，左右遽谏曰：&ldquo;恐成疾，不可。&rdquo;太宗曰：&ldquo;所冀移灾朕躬，何疾之避!&rdquo;遂吞之。自是蝗不复为灾。</p><p>　　贞观五年，有司上书言：&ldquo;皇太子将行冠礼，宜用二月为吉，请追兵以备仪注。&rdquo;太宗曰：&ldquo;今东作方兴，恐妨农事，令改用十月。&rdquo;太子少保萧瑀奏言：&ldquo;准阴阳家，用二月为胜。&rdquo;太宗曰：&ldquo;阴阳拘忌，朕所不行，若动静必依阴阳，不顾理义，欲求福祐，其可得乎?若所行皆遵正道，自然常与吉会。且吉凶在人，岂假阴阳拘忌?农时甚要，不可蹔失。&rdquo;</p><p>　　贞观十六年，太宗以天下粟价率计斗直五钱，其尤贱处，计斗直三钱，因谓侍臣曰：&ldquo;国以民为本，人以食为命，若禾黍不登，则兆庶非国家所有。既属丰稔若斯，朕为亿兆人父母，唯欲躬务俭约，必不辄为奢侈。朕常欲赐天下之人，皆使富贵。今省徭赋，不夺其时，使比屋之人，恣其耕稼，此则富矣。敦行礼让，使乡闾之间，少敬长，妻敬夫，此则贵矣。但令天下皆然，朕不听管弦，不从畋猎，乐在其中矣!&rdquo;</p>"}