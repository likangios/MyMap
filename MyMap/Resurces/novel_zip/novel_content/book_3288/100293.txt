{"id":"100293","title":"辩兴亡第三十四（凡五章）","content":"<p>　　贞观初，太宗从容谓侍臣曰：&ldquo;周武平纣之乱，以有天下，秦皇因周之衰，遂吞六国，其得天下不殊，祚运长短若此之相悬也?&rdquo;尚书右仆射萧瑀进曰：&ldquo;纣为无道，天下苦之，故八百诸侯，不期而会。周室微，六国无罪，秦氏专任智力，吞食诸侯。平定虽同，人情则异。&rdquo;太宗曰：&ldquo;不然，周既克殷，务弘仁义;秦既得志，专行诈力。非但取之有异，抑亦守之不同。祚之修短，意在兹乎!&rdquo;</p><p>　　贞观二年，太宗谓黄门侍郎王珪曰：&ldquo;隋开皇十四年大旱，人多饥乏。是时仓库盈溢，竟不许赈给，乃令百姓逐粮。隋文不怜百姓而惜仓库，比至末年，计天下储积，得供五六十年。炀帝恃此富饶，所以奢华无道，遂致灭亡。炀帝失国，亦此之由。凡理国者，务积於人，不在盈其仓库。古人云：&lsquo;百姓不足，君孰与足。&rsquo;但使仓库可备凶年，此外何烦储蓄!后嗣若贤，自能保其天下;如其不肖，多积仓库，徒益其奢侈，危亡之本也。&rdquo;</p><p>　　贞观五年，太宗谓侍臣曰：&ldquo;天道福善祸淫，事犹影响。昔启人亡国来奔，隋文帝不吝粟帛，大兴士众营卫安置，乃得存立。既而强富，子孙不思念报德，才至始华，即起兵围炀帝於雁门。及隋国乱，又恃强深入，遂使昔安立其国家者，身及子孙并为颉利兄弟之所屠戮，今颉利破亡，岂非背恩忘义所至也!&rdquo;群臣咸曰：&ldquo;诚如圣旨。&rdquo;</p><p>　　贞观九年，北蕃归朝人奏：&ldquo;突厥内大雪，人饥，羊马并死。中国人在彼者，皆入山作贼，人情大恶。&rdquo;太宗谓侍臣曰：&ldquo;观古人君，行仁义，任贤良则理;行暴乱，任小人则败。突厥所信任者，并共公等见之，略无忠正可取者。颉利复不忧百姓，恣情所为，朕以人事观之，亦何可久矣?&rdquo;魏徵进曰：&ldquo;昔魏文侯问李克，诸侯谁先亡?克曰：&lsquo;吴先亡。&rsquo;文侯曰：&lsquo;何故?&rsquo;克曰：&lsquo;数战数胜，数胜则主骄，数战则民疲，不亡何待?&rsquo;颉利逢隋末中国丧乱，遂恃众内侵，今尚不息，此其必亡之道。&rdquo;太宗深然之。</p><p>　　贞观九年，太宗谓魏徵曰：&ldquo;顷读周、齐史，末代亡国之主，为恶多相类也。</p><p>　　齐主深好奢侈，所有府库，用之略尽，乃至关市无不税敛。朕常谓此犹如馋人自食其肉，肉尽必死。人君赋敛不已，百姓既弊，其君亦亡，齐主即是也。然天元、齐主，若为优劣?&rdquo;徵对曰：&ldquo;二主亡国虽同，其行则别。齐主忄耎弱，政出多门，国无纲纪，遂至亡灭。天元性凶而强，威福在己，亡国之事，皆在其身。以此论之，齐主为劣。&rdquo;</p>"}